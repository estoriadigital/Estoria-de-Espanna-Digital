<span class="chapter">33</span>
<span class="rubric">De cuemo Asdrubal lidio con Scipion e fue vençudo.</span><br />
<span id="1"><sub>1</sub>Asdrubal, que tenie la mayor partida d'España, cuando sopo que so hermano Magon fuera vençudo e preso, fue muy quebrantado en so coraçon e puño de llegar grand poder pora vengarle, cuydando quel avernie cuemo ell otra vez cuando matara a los Cipiones,</span>
<span id="2"><sub>2</sub> ca el avie sabudo que eran dos cuemo los otros d'antes; y este mayor avie nombre Cornelio Cipion cuemo su padre, e por ende esforçosse de ir contra ellos.</span>
<span id="3"><sub>3</sub> Mas Cipion, que avie grand sabor de fallarse con el, nunca folgo fasta que fue cerca.</span>
<span id="4"><sub>4</sub> Estonce pararon sus azes d'amas las partes much acordadamientre e lidiaron, e fue la batalla muy grande porque cada uno de los cabdiellos puñava cuanto podie de vencer;</span>
<span id="5"><sub>5</sub> pero en la postremeria esforçaronse tanto los romanos e los españoles que eran con ellos que fueron vençudos los d'Africa, e fuxo Asdrubal de la batalla, e murieron y grand partida de los sos, e los otros fueron cativos assi que pocos end escaparon, e fue ganado y muy grand aver sin los cativos que prisieron.</span>
<span id="6"><sub>6</sub> Tod esto fizo luego saber Cipion a los de Roma y envioles muy grand presente d'aquello que y ganara.</span>
