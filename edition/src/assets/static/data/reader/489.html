<span class="chapter">489</span>
<span class="rubric">De como el rey Viterigo priso unos cavalleros e los troxo a Cegüença e de sus malas costumbres.</span><br />
<span id="1"><sub>1</sub>Despues de la muerte del rey Luyba finco el regno en poder de Viterigo, e regno siete años.</span>
<span id="2"><sub>2</sub> E el primero año del su regnado fue en la era de de seyscientos e cuareynta e cinco, e cuando andava ell año de la encarnacion en seyscientos e siete, e el dell imperio de Foca cesar en siete e el dell papa Bonifaz en dos e el del Lotario rey de Francia en veynticuatro. Este Viterigo era cavallero muy atrevudo e mucho esforçado en armas, mas era sin ventura,</span>
<span id="3"><sub>3</sub> ca muchas vezes se tomo con los romanos e siempre fue vençudo, si non una vez que priso unos cavalleros e troxolos a Cegüença.</span>
<span id="4"><sub>4</sub> Este fizo muchas cosas que non convinien pora rey e muchos otros males.</span>
<span id="5"><sub>5</sub> Del segundo año fasta'l VII del regnado del rey Vitego non fallamos ninguna cosa que de contar sea que a la estoria pertenesca, e si non tanto que en el segundo murio ell emperador Foca e fue quemado en fuego, e regno empos ell Eraclio treynta años.</span>
<span id="6"><sub>6</sub> E en el cuarto murio el papa Bonifaz e fue puesto en su logar Dioslodio el Primero, e fueron con el sesaenta e seys apostoligos.</span>
<span id="7"><sub>7</sub> Este establecio que omne o mugier que sacasse su fijo de pila cuando al babtismo que se partiessen marido e mugier uno d'otro;</span>
<span id="8"><sub>8</sub> otrossi establecio que assi omne como mugier que con su comadre o con su compadre casasse desde que el niño tienen a la puerta que nol quieren babtizar que se partan uno d'otro.</span>
