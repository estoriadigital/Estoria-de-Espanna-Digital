<span class="chapter">705</span>
<span class="rubric">Capitulo XII De como el conde Ferrant Gonçales embio dezir al rey de Navarra quel emendasse los tuertos quel avie fechos, si non quel desafiava.</span><br />
<span id="1"><sub>1</sub>Andados VIII años del regnado del rey don Ramiro, que fue en la era de DCCCC e XLª VI, cuando andava el año de la encarnacion en DCCCCVIII, et el del imperio de Loys en IX,</span>
<span id="2"><sub>2</sub> embio el conde Ferrant Gonçales sus cartas por toda Castiella que fuessen todos con el cavalleros e peones fasta X dias.</span>
<span id="3"><sub>3</sub> Et despues que ovo su poder ayuntado, embio cuatro cavalleros al rey don Sancho de Navarra a dezirle que si querie emendar los daños que avie fechos a Castiella, si non quel embiavan desafiar;</span>
<span id="4"><sub>4</sub> et castigol como dixiesse e quel demostrase cuantas querellas avie del.</span>
<span id="5"><sub>5</sub> El cavallero fuesse luego pora Navarra,</span>
<span id="6"><sub>6</sub> e assi como entro al rey, besol la mano e dixol:</span>
<span id="7"><sub>7</sub> «Señor, mandadero so del conde Ferrant Gonçales, e embiavos dezir que a grant querella de vos por que fezistes mucho mal en Castilla grant tiempo a en correrla dos vezes e tres al año,</span>
<span id="8"><sub>8</sub> e por fazerles mayor mal pusistes vuestra amiztad con los moros.</span>
<span id="9"><sub>9</sub> Et aun diz quel fizistes otro grant mal, que mientra que el fue correr Estramadura quel entrastes en la tierra yl fizistes y grant daño.</span>
<span id="10"><sub>10</sub> Et embiavos dezir que sil queredes emendar estas querellas que a de vos e mejorar assi como fuere derecho que vos lo gradeçra, e que faredes en ello vuestra bondat e vuestra mesura;</span>
<span id="11"><sub>11</sub> e si non embiavos desafiar».</span>
<span id="12"><sub>12</sub> Cuando el cavallero ovo acabada su razon, dixol el rey assi:</span>
<span id="13"><sub>13</sub> «Amigo, id dezir al conde que nol mejorare ninguna de cuanto el me embia dezir,</span>
<span id="14"><sub>14</sub> mas que me fago mucho maravillado del como ossa embiarme desafiar e quel tengo por loco en ello, e fue tan bien consejado en ello como deviera.</span>
<span id="15"><sub>15</sub> E mucho es el agora lonçano porque esta vez vencio a los moros,</span>
<span id="16"><sub>16</sub> mas dezitle que aina le ire yo vuscar e que se me non podra defender en torre nin en cerca que yo nol saque ende».</span>
<span id="17"><sub>17</sub> Tornose el cavallero con esta respuesta al conde e contol todo lo que el rey le embiava dezir que nol encubrio ende ninguna cosa, e dixol quel avie muy fuerte menazado.</span>
<span id="18"><sub>18</sub> Cuando el conde Ferrant Gonçales oyo lo quel rey le embiava dezir, ovo ende grand pessar</span>
<span id="19"><sub>19</sub> e mando llegar los ricos omnes e los cavalleros e todos los otros de Castiella que eran con el por saber sus coraçones.</span>
<span id="20"><sub>20</sub> E desque fueron todos ayuntados, dixoles assi:</span>
<span id="21"><sub>21</sub> «Amigos, muchas sobervias e muchos males nos an fecho los navarros non les faziendo nin les buscando por que,</span>
<span id="22"><sub>22</sub> e nunca aun
teniemos tiempo pora demandargelo.</span>
<span id="23"><sub>23</sub> Agora embieles dezir que nos mejorassen los males e los daños que nos avien fechos,</span>
<span id="24"><sub>24</sub> e semejanos que doblar noslo quiere,</span>
<span id="25"><sub>25</sub> e sobresso embionos menazar el rey don Sancho a mi e a vos.</span>
<span id="26"><sub>26</sub> Onde a menester que tomemos algun consejo por que nos venguemos dellos o muramos todos ante que sofrir tantos pesares.</span>
<span id="27"><sub>27</sub> Et ruegovos como a vassallos buenos e leales que los cometamos nos e que non los dubdemos nin les mostremos covardia ninguna;</span>
<span id="28"><sub>28</sub> e en dubdar nos por mucha yente ser nos ye grant malestar,</span>
<span id="29"><sub>29</sub> ca en la lid non son todos los omnes eguales,</span>
<span id="30"><sub>30</sub> et por C lanças buenas se vence la fazienda cuando Dios quiere,</span>
<span id="31"><sub>31</sub> e mas valen C cavalleros buenos todos de un coraçon que non fazen CCC de los otros:</span>
<span id="32"><sub>32</sub> a y buenos e malos que non podrie al ser</span>
<span id="33"><sub>33</sub> e a las vezes anse a vencer los buenos por los malos,</span>
<span id="34"><sub>34</sub> e esto es cosa que se acaece muchas vezes.</span>
<span id="35"><sub>35</sub> Pues que ellos son muchos mas que nos cavalleros e peones e son muy ligeros de pies e mucho esforçados e de muchas de azconas e de dardos muy señaladamient,</span>
<span id="36"><sub>36</sub> et por ende si nos ellos cometen, mucho les daremos grant mejoria,</span>
<span id="37"><sub>37</sub> mas si vieren que nos imos a ellos e los cometemos esforçadamient, dexarnos an el campo ante que los firamos.</span>
<span id="38"><sub>38</sub> Demas digovos que si yo por alguna guisa al rey puedo llegar, vos veredes quel acaloñare los tuertos que nos a fechos en manera que y porna el cuerpo;</span>
<span id="39"><sub>39</sub> et si yo esto viesse non avria cueta ninguna de la mi muerte.</span>
<span id="40"><sub>40</sub> E alli vere como sabedes los castellanos guardar señor».</span>
<span id="41"><sub>41</sub> Estonces dixeron ellos que farien todo lo que el mandasse e quel ayudarien assi como vassallos buenos fazen a señor.</span>
