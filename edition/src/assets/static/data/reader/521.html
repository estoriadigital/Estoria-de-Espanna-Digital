<span class="chapter">521</span>
<span class="rubric">De como murio el rey Recesvindo.</span><br />
<span id="1"><sub>1</sub>Andados nueve años del regnado del rey Recesvindo, que fue en la era de seyscientos e treze años, e cuando  andava ell año de la encarnacion en seyscientos e setaenta e cinco, e cuenta la estoria que pues que el rey Recesiundo ovo muchos bienes fechos e provechosos assi pora'l cuerpo como pora all alma e como pora tod el regno, quel dio una enfermedad onde ovo de morir.</span>
<span id="2"><sub>2</sub> E esto fue el primer dia de setiembre en tierra de Palencia en una su villa que estonces avie nombre Gertigos –e es a la que agora dizen Bamba– e alli fue enterrado.</span>
<span id="3"><sub>3</sub> Esse año otrossi murio el papa Bueno e fue puesto en su logar Agato el Primero, e fueron con el setaenta e siete apostoligos.</span>
<span id="4"><sub>4</sub> En aquell año pusieron los moros con los romanos treguas por treynta años,</span>
<span id="5"><sub>5</sub> pero en esta guisa que los moros diessen a los romanos cada año tres mill libras d'oro e cincuaenta cativas e cincuaenta cavallos buenos.</span>
<span id="6"><sub>6</sub> E en esto año priso Bodillo un ric omne a Hilderigo rey de Francia o andava un dia a su caça, e matol a ell e a su mugier doña Blitilda, que era preñada;</span>
<span id="7"><sub>7</sub> e esto non fue por al si non porque el rey Hilderigo prisiera a aquel ric omne e mandaral atar a un palo e açotarle.</span>
<span id="8"><sub>8</sub> E regno empos el Teoderigo el II XIIII años.</span>
