<span class="chapter">59</span>
<span class="rubric">De cuemo Eneas arribo en Africa e caso con la reyna Elisa Dido.</span><br />
<span id="1"><sub>1</sub>Estando la reyna Dido en Cartago muy poderosa e much onrada segund ya oistes, Eneas que escapara del destroimiento de Troya traye consigo a so padre Anchises e un so fijo que dizien Ascanio;</span>
<span id="2"><sub>2</sub> e queriesse ir pora Italia e arribo en Cecilia, e murio y so padre Anchises e soterrol alli.</span>
<span id="3"><sub>3</sub> Desi metios en mar pora irse pora Italia otra vez con so fijo, e fizoles grand tormenta e perecieron y los demas navios que y ivan,</span>
<span id="4"><sub>4</sub> y escapo el e so fijo con poca compaña e arribaron en Africa en un puerto que es acerca de la cibdat de Cartago,</span>
<span id="5"><sub>5</sub> e salieron a tierra e folgaron tod aquel dia.</span>
<span id="6"><sub>6</sub> E cuando fue en la noche, echos a dormir e ante ques adormeciesse començo a cuydar en su fazienda e de cuemo podrie ir a Italia.</span>
<span id="7"><sub>7</sub> En esto adormeciosse e fuel dicho en sueños que primero casarie con la reyna Dido e depues irie a aquel logar o el cobdiciava.</span>
<span id="8"><sub>8</sub> E pues que desperto, semejol que esta vision fuera de Dios e plogol mucho,</span>
<span id="9"><sub>9</sub> e guisosse luego por ir a veella.</span>
<span id="10"><sub>10</sub> Ella otrossi des que oyo dezir que Eneas arribara alli e sopo todo so fecho de cuemol aviniera, tovo por bien del ir veer e guisosse much apuesto e levo consigo omnes much onrados e dueñas e grand aver e muchas donas preciadas, e fuel recebir con muy grandes compañas.</span>
<span id="11"><sub>11</sub> Eneas cuando sopo quel ella vinie veer, por mostrarse que siempre andudiera en guerra armosse el con muy pocos de so compaña que tenie e fuela recebir; e iva con el Ascanio so fijo, mas nol levava armado, e era tan fermoso que maravilla.</span>
<span id="12"><sub>12</sub> E cuando se ayuntaron en uno recibieronse muy bien.</span>
<span id="13"><sub>13</sub> Ella cuando vio a Ascanio so fijo tan fermoso tovo en so coraçon que padre que tal fijo fiziera muy fermoso devie seer,</span>
<span id="14"><sub>14</sub> ca Eneas vinie armado e nol podie ella assi veer la cara, pero quel veye d'otra guisa muy bien faycionado de cuerpo e de miembros assi que fue luego enamorada de Eneas.</span>
<span id="15"><sub>15</sub> E des que fue en la villa, desarmosse e fuela veer,</span>
<span id="16"><sub>16</sub> e cuand ellal vio tovo que era verdat lo que del asmara assi que fue mas pagada del que de primero, y el otrossi pagosse della porque la vio muy fermosa e much apuesta.</span>
<span id="17"><sub>17</sub> E sovieron en uno fablando de muchas cosas assi que en cabo fablaron de casamiento e prometieronse un a otro ques tomassen por marid e por mugier; e sobresso fizieronse grandes yuras segund ell uso de los gentiles, e casaron luego e fueron las bodas muy nobles e muy ricas.</span>
<span id="18"><sub>18</sub> Y Eneas fico por rey e por señor de Cartago e de tod aquella tierra.</span>
