<span class="chapter">13</span>
<span class="rubric">Cuemo Rocas estava en la cueva e de lo quel acaecio con Tarcus.</span><br />
<span id="1"><sub>1</sub>Depues que Rocas esto ovo fecho, començo de venir a parte d'occident fasta que llego a España, e andudola toda enderredor assi cuemo las montañas e los mares la cercan.</span>
<span id="2"><sub>2</sub> E desque fue alli o agora es Toledo, vio que aquel logar era mas en medio d'España que otro ninguno e avie y muy grand montaña, y entendio por so saber que alli avie a aver una grand cibdat, mas que no la poblarie el.</span>
<span id="3"><sub>3</sub> E fallo y una cueva en ques metio o yazie un dragon muy grand, e cuandol vio temiendosse del, rogol que nol fizies mal, ca todos eran criaturas de Dios;</span>
<span id="4"><sub>4</sub> el dragon cojo tal amor con el que lo que caçava trayegelo alli, e d'aquello guarecio una grand sazon.</span>
<span id="5"><sub>5</sub> Depues acaecio que un omne onrado d'aquella tierra que avie nombre Tarcus e morava en las sierras d'Avila, corrie alli mont e fallo un osso e vino empos el fasta que llego a aquella cueva, y ell osso metiosse dentro, e Rocas en quel vio venir ovo miedo pero començol de falagar y rogol que nol fiziesse mal bien cuemo fiziera al dragon, y ell osso omillosse luego y echosle en el regaço el començol a rascar en la cabeça.</span>
<span id="6"><sub>6</sub> Entanto llego aquel cavallero que corrie empos ell osso y entro en la cueva e cuando los vio amos assi estar, fue muy maravillado e muy mas aun de Rocas, que non dell osso, porquel vio con muy luenga barva e todo cubierto de cabellos fasta en tierra, e tovo que era omne bravo e puso la saeta en ell arco e quisol tirar. El rogol por Dios que nol matasse,</span>
<span id="7"><sub>7</sub> estonce Tarcus cuandol oyo fablar, preguntol quien era o com andava; el dixo que non gelo dirie fasta quel atreguasse a el y a aquel venado ques viniera meter en su comienda;</span>
<span id="8"><sub>8</sub> Tarcus atregolos.</span>
<span id="9"><sub>9</sub> Desi començol Rocas a contar toda su fazienda e cuando oyo que rey era e noble omne, ovo grand duelo del e rogol que no estudies alli en aquel periglo e que se fues con el e casallie con una fija, que no avie mas, e depues de sus dias quel dexarie todo lo so; el otorgol que lo farie.</span>
<span id="10"><sub>10</sub> Ellos estando assi fablando, llego el dragon e Tarcus cuandol vio ovo muy grand miedo del e quisos ir.</span>
<span id="11"><sub>11</sub> Dixol Rocas que no lo fiziesse, que el guisarie cuemo nol vinies del daño, e fue estonce Rocas al dragon e començol de falagar, y el dragon echol un medio buey delant que traye, ca ell otro medio avie el comido.</span>
<span id="12"><sub>12</sub> E dixo a Tarcus que si querie comer d'aquel buey;</span>
<span id="13"><sub>13</sub> Tarcus dixo que no, ca mas querie ir comer con su compaña.</span>
<span id="14"><sub>14</sub> Pues diz: «Yo tal vida fago, pero tengolo por vicio, por amor de los saberes».</span>
<span id="15"><sub>15</sub> Dixo estonce Tarcus: «Sal aca e vayamos, ca no es este logar pora ti».</span>
<span id="16"><sub>16</sub> Estonce dixo Rocas al dragon: «Amigo, diz, dexarte quiero, ca assaz e morado contigo». E salieron amos de la cueva e fue cada uno a su parte, e jamas nunca y vieron al dragon.</span>
