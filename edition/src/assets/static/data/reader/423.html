<span class="chapter">423</span>
<span class="rubric">Del regno de Turismundo e de cuemo el rey Atila destruxo toda tierra de Italia.</span><br />
<span id="1"><sub>1</sub>Estando las huestes de la una parte e de la otra en los campos catalanos, luego que el rey Teuderedo fue soterrado, alçaron los godos por rey a Turismundo su fijo.</span>
<span id="2"><sub>2</sub> E el primer año del su regnado fue en la era de cuatrocientos e novaenta e dos e en el tercero año del imperio de Marciano e que fue el seteno de Requilano rey de los suevos, e cuando andava el regno de Genserico rey de los uvandalos en veynticinco e el de Uvalamer rey de los godos de oriente en veynt e cuatro e el de Atila rey de los ugnos en cinco.</span>
<span id="3"><sub>3</sub> Este rey Turismundo era omne muy loçano de coraçon e much ardit en batalla, e cuemoquier que oviesse grand cueyta por la muerte de so padre, tovosse por bienandant porque se partiera por vençudo el rey Atila de la batalla.</span>
<span id="4"><sub>4</sub> E quisiera ir a vengar en los ugnos la muerte de su padre e irlos cometer alli o estavan todos a derredor de la guarida en que estava el rey Atila encerrado;</span>
<span id="5"><sub>5</sub> e ovo sobresto su consejo con Ecio, cabdiello de la cavalleria de los romanos. E Ecio teniendo que si Turismundo venciesse a Atila que se enxaltarien por ende tanto los godos que se levantarien depues contra'l señorio de Roma, consejol que se tornasse a su tierra e afirmasse su regno ante que lo sopiessen sus hermanos el viniessen entrar la tierra.</span>
<span id="6"><sub>6</sub> E Turismundo tovo quel consejava bien, no entendiendo ell arteria con que lo fazie;</span>
<span id="7"><sub>7</sub> e desta guisa contece muchas vezes a los omnes que por non sospechar en los amigos dexan de fazer lo que deven.</span>
<span id="8"><sub>8</sub> E fizo luego alçar las tiendas el rey Turismundo e tornosse pora Tolosa con todas sus yentes.</span>
<span id="9"><sub>9</sub> E cuemoquier que fuessen muy buenos cavalleros dos hermanos que el avie e se pagassen las yentes mucho dellos, tan en paz ovo el regno e tan assessegadamientre cuemo si no oviesse contrario ninguno;</span>
<span id="10"><sub>10</sub> e luego en el comienço fue muy manso e muy assessegado, e fazie bien a todos.</span>
<span id="11"><sub>11</sub> El rey Atila des que vio los godos idos, quisierasse partir d'aquella guarida en que estava, mas no oso temiendo que se no fueran, mas que se echaran en celada en algun logar por le fazer mal, e sovo alli yacuantos dias;</span>
<span id="12"><sub>12</sub> e desque sopo por cierto que eran idos, mando alçar sus tiendas e fue su via con los suyos.</span>
<span id="13"><sub>13</sub> E por despecho de los romanos començo a correr toda tierra de Italia e destruxo todas las cibdades, robandolas unas e quemando las otras.</span>
<span id="14"><sub>14</sub> E por el grand daño que fazie en la tierra salio a el sant Leon, que era estonce papa, e rogol que no fiziesse mal ninguno en Italia;</span>
<span id="15"><sub>15</sub> e cuemoquier que el rey Atila era muy bravo e muy sañudo, otorgogelo e aun demas que se irie luego ende, e assi lo fizo e dexo la tierra en paz que no fizo y daño d'alli adelante.</span>
<span id="16"><sub>16</sub> E los suyos que vieron esto, maravillaronse mucho e preguntaronle que fuera aquello que assi cumpliera el voluntad d'aquel omne,</span>
<span id="17"><sub>17</sub> e el respondioles que estava cabo ell un omne viejo e muy onrado de vista, e tenie una espada sacada en la mano e menazavalo que lo matarie si desdixiesse ninguna cosa de cuanto el papa le rogava.</span>
