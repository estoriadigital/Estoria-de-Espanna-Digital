<span class="chapter">11</span>
<span class="rubric">De cuemo fue poblada la isla de Caliz e cercada e fecha la puete e las calçadas.</span><br />
<span id="1"><sub>1</sub>Este rey Espan avie una fija fermosa que avie nombre Liberia, y era much entenduda e sabidor destrolomia, ca ja enseñara el que era ende el mas sabidor que avie en España a essa sazon, ca lo aprisiera d'Ercules e de Allas el so estrellero.</span>
<span id="2"><sub>2</sub> E por end ovo con ella su acuerdo do poblar Caliz, mas era logar muy perigloso por tres cosas: la una porque no avie y abondo d'agua, la otra por el braço del mar que avien a passar por navio, la tercera porque era la tierra tan lodosa que non podien y llegar los omnes en ivierno sino grand periglo dessi e de lo que trayen. E sobresto ovo consejo con su fija en que manera podrie poblar aquel logar;</span>
<span id="3"><sub>3</sub> ella dixol quel darie consejo sol quel otorgasse que no la casasse sino con qui ella quisiesse, y el fiandosse en ella e porque tenie que lo dizie por su pro, otorgogelo.</span>
<span id="4"><sub>4</sub> Espan no avie fijo ni fija que heredasse lo suyo sino aquella, e viniengela pedir reyes y altos omnes d'otras tierras, lo uno por ques era ella muy fermosa e muy sesuda, lo al por ques avie afincar el regno a ella, e muchos la vinieron pedir desta guisa con qui ella non quiso casar.</span>
<span id="5"><sub>5</sub> Y estudo assi un grand tiempo de guisa que el padre iva envegeciendo e los omnes de la tierra temieronse de su muerte, pidieronle mercet que casasse su fija por que cuando el finasse no fincassen ellos sin señor.</span>
<span id="6"><sub>6</sub> El dixoles que fuessen a ella y gelo rogassen, y a el quel plazrie mucho.</span>
<span id="7"><sub>7</sub> Ellos fueron y pidieronle mercet que casasse, y ella otorgogelo e dixo que maguer avie puesto de non casar sino con qui ella quisiesse que si a aquella sazon viniesse alguno quel conviniesse que casarie con el, pues que ellos lo tenien por bien.</span>
<span id="8"><sub>8</sub> Desi vinieronla pedir tres fijos de reyes muy ricos e con grand algo: ell uno era de Grecia y ell otro d'Escancia, el tercero de Africa.</span>
<span id="9"><sub>9</sub> El padre cuando lo sopo, plogol mucho con ellos, ca los vio muy fermosos e apuestos e bien razonados, e demas sopo que eran muy ricos omnes, e por ende recibiolos muy bien e fizoles mucha onra.</span>
<span id="10"><sub>10</sub> Desi fablo cada uno con el e pidieronle su fija; el dixoles que fuessen a ella e de cual dellos se pagasse quel plazrie a el e que gela darie.</span>
<span id="11"><sub>11</sub> Ellos fizieronlo assi cuemo les el dixo e fueron a ella, e depues que cada uno ovo dicho su razon, dixoles ella que viniessen otro dia e que les darie respuesta a todos en uno.</span>
<span id="12"><sub>12</sub> Ellos maravillaronse porque los mandava assi venir todos en uno e tovieron que era escarnio, pero fizieronlo assi</span>
<span id="13"><sub>13</sub> E cuando vinieron otro dia a ella, preguntoles que cual dellos la amava mas e cada uno dixo por si que el.</span>
<span id="14"><sub>14</sub> Estonce dixo ella que bien tenie que cada uno la amava, mas en esto entendrie que era assi que fiziessen por ella lo que les dirie e cual dellos ante lo acabasse que con aquel casarie.</span>
<span id="15"><sub>15</sub> Ellos dixieron que les dixiesse lo que querie que lo farien de buena mient.</span>
<span id="16"><sub>16</sub> Estonce mostroles que aquel era el logar que su padre mas amava e alli querie fazer cabeça de tod el regno e que a menos de tres cosas nos podrie fazer, la una seer la villa bien cercada de muro e de torres e aver y ricas casas pora el e pora con qui ella casasse, e la otra d'aver y puente por o entrassen los omnes a la villa e por o viniesse ell agua, la tercera que tan grandes eran los lodos en ivierno que non podien los omnes entrar alla a menos de aver y calçadas por o viniessen sin embargo; e destas tres cosas que tomasse cada uno la suya y el que primero lo acabasse que casarie con ella e serie señor de toda la tierra.</span>
<span id="17"><sub>17</sub> Ellos cuand esto oyeron tamaño sabor avie cada uno de casar con ella que dixieron que lo farien, y enviaron por muchos maestros e con el grand algo que troxieran metieron y tan grand femencia que a poco de tiempo fue cerca d'acabado.</span>
<span id="18"><sub>18</sub> Y el que primero lo acabo fue el de Grecia, que avie nombre Pirus, e aquel fiziera la puente e avie tod el caño fecho pora traer ell agua, e fuesse pora la dueña e dixol cuemo avie su obra acabada.</span>
<span id="19"><sub>19</sub> A ella plogol mucho e otorgol que casarie con el, mas rogol que no dixiesse que lo avie acabado fasta que los otros oviessen cerca d'acabadas sus obras y estonce que casarie con el, y el y ella que acabarien depues mas ligeramientre lo que fincasse; el fizolo assi y atendio fasta que los otros ovieron cerca d'acabado.</span>
<span id="20"><sub>20</sub> Estonce llamo al rey e mostrol cuemo avie acabado, e abrio el caño e dexo venir ell agua a la villa.</span>
<span id="21"><sub>21</sub> Al rey plogol e casol con su fija, e a los otros dio muy grandes dones y enviolos dessi los mas pagados que el pudo.</span>
<span id="22"><sub>22</sub> En esta manera fue poblada la villa de Caliz y la isla que fue una de las mas nobles cosas que ovo en España; e tanto la amava el rey Espan que alli puso su siella e se corono, e fizo la cabeça de toda su tierra e assi lo fue en su vida.</span>
<span id="23"><sub>23</sub> Depues desto visco el rey Espan poco tiempo e fue much amado en toda España, e ovo muy buenos años e much abondados en su vida; e murio a veynt años depues que Troya fue destroyda la segunda vez, e fue mucho llañido de los españoles assi que algunos y ovo ques mataron por el y otros que nunca quisieron reir ni aver alegria ninguna ni vestir paño de color, e fue soterrado en Caliz.</span>
