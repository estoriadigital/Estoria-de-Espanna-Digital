<span class="chapter">451</span>
<span class="rubric">De como Ilderigo rey de los uvandalos fizo venir pora sus logares los obispos e los otros clerigos que Trasamundo echara en desterramiento, e dell acabamiento del regno de los ugnos.</span><br />
<span id="1"><sub>1</sub>Andados diez años del regnado del rey Teoderigo en las Españas en la era de quinientos e sesaenta e un año, e cuando andava ell año de la encarnacion en quinientos e ventitres, e ell del imperior de Justino en seys, e Trasamundo rey de los uvandalos yaziendo muy mal doliente onde muri, conjuro a Ilderigo, fijo que fue de Ugnerigo el de que avemos ya dicho e de Eudoxia fija dell emperador Valentiniano, la que levara cativa el rey Genserigo cuando fue a Roma, que pues regnasse que non aorasse nin creyesse en el Dios de los cristianos nin consentiesse a ellos de morar en la tierra.</span>
<span id="2"><sub>2</sub> E pues que el fue muerto ante que Ilderigo recibiesse el regno, envio por todos los cristianos que eran desterrados e fizolos venir a la tierra,</span>
<span id="3"><sub>3</sub> e desi reformo los obispos en las eglesias e en todas las otras eglesias que suyas eran</span>
<span id="4"><sub>4</sub> e dioles los privilegios que Trasamundo les avie tomados e fizoles mucho bien.</span>
<span id="5"><sub>5</sub> E tod estos fazie el por consejo de su madre, que era cristiana quel enseñava siempre la fe de Jesucristo en que ella creye.</span>
<span id="6"><sub>6</sub> E esto fizo el por non crebantar el juramiento que fiziera a Trasamundo.</span>
<span id="7"><sub>7</sub> E pues que esto ovo fecho, recibio el regno e regno ocho años, e avie ya a aquella sazon setaenta e cuatro años que Genserigo su avuelo desonrara en  Africa ell estado de santa eglesia.</span>
<span id="8"><sub>8</sub> E en este año otrosi se levanto entre los romanos e los persianos gran contienda, e veniendo Zeliobes rey de los ugnos con veynte mill cavalleros pora ayudar a Evades rey de los persianos contra los romanos, salio contra ell Evades cuydando que vinie en ayuda de los romanos e lidio con ell e mato al rey Zeliobes e a todos los suyos.</span>
<span id="9"><sub>9</sub> E aqui se acabo el regno de los ugnos, que nunca despues ovieron rey.</span>
<span id="10"><sub>10</sub> Dell onzeno año del regno del rey Teoderigo en las Españas non fallamos ninguna cosa que de contar sea que a la estoria pertenesca, si non tanto que mato el Rey Teoderigo a Boecio el filosofo, el que echara en desterramiento assi como lo avemos ya dicho, que avie grand tiempo que sofrira mucha cueta e mucha lazeria por amor de Dios.</span>
<span id="11"><sub>11</sub> Mas agora dexa aqui la estoria de fablar de los uvandalos e torna a contar de Teoderigo rey de los ostrogodos.</span>
