<span class="chapter">35</span>
<span class="rubric">De cuemo los romanos salieron a la carrera a Asdrubal e lidiaron con el yl mataron.</span><br />
<span id="1"><sub>1</sub>Sipion que sopo bien el fecho de Asdrubal como se iva pora so hermano, fizolo luego saber a los romanos que gente levava e que aver, y enviolos consejar quel toviessen la carrera, ca de com el iva espantado bien tenie quel vençrien.</span>
<span id="2"><sub>2</sub> E los romanos luego que lo oyeron, enviaron dos consules: ell uno avie nombre Claudio Nero y ell otro Marco Libio; y estos salieron a el a las montañas de Lombardia que llaman Alpes.</span>
<span id="3"><sub>3</sub> E descendiendo Asdrubal al llano, salieron ellos delant sus azes paradas;</span>
<span id="4"><sub>4</sub> Asdrubal paro otrossi las suyas, e lidiaron en uno e fue la batalla muy ferida.</span>
<span id="5"><sub>5</sub> Mas los romanos non pudieron entrar en las azes de los de Asdrubal por los elefantes que les espantavan los cavallos, e por esso ovieron su acuerdo e buscaron manera de que se pudiessen luego ayudar pora vencer sos enemigos, y escogieron una compaña de cavalleros que ellos fizieran enante que eran omnes ligeros e muy valientes.</span>
<span id="6"><sub>6</sub> E porque en latin dizen velocitas por ligereza, pusieron nombre a aquella compaña velites, e ayudavanse dellos en esta manera que cuando avien a lidiar fazienlos armar e tomavanlos empos si en los cavallos y entrando en la fazienda, ponienlos en tierra, y ellos matavan los cavallos a los de la otra part, e desta guisa vencien los romanos; e assi vencieron aquel dia a Asdrubal, ca aquellos mataron los elefantes por que toda su hueste ovo a foir, e fue la fazienda vençuda.</span>
<span id="7"><sub>7</sub> Y estos cavalleros velites trayen unas armas fechas adedrañas pora matar a los elefantes, y eran tan altas que les podien ferir entre las orejas en un logar por o ellos mueren much aina cuando son feridos o cogen tamaño espanto que no osan ir adelant, e firiendolos assi mataron dellos e los otros fizieron tornar atras.</span>
<span id="8"><sub>8</sub> Y desta manera fue vençudo Asdrubal, e murio en aquella batalla, y esto fue cerca'l rio que llaman Metauro; e murieron en aquella batalla de los de Asdrubal cincuaenta e ocho vezes mil omnes, e fueron presos cinco mil e cuatrocientos, e de la hueste de los romanos murieron ocho mil.</span>
<span id="9"><sub>9</sub> E desque el campo fue librado, fallaron los romanos que fincavan de los sos bien cuatro mil cavalleros buenos.</span>
<span id="10"><sub>10</sub> E cuemoquier que ellos avien grand plazer porque ganaran la onra d'aquel fecho, muy mas les plogo porque ellos seyendo pocos vencieran a los otros que eran muchos.</span>
<span id="11"><sub>11</sub> E tomaron luego la cabeça de Asdrubal e levaronla e fizieronla echar ante las tiendas de la hueste de so hermano Annibal,</span>
<span id="12"><sub>12</sub> y el cuando vio la cabeça de Asdrubal e la coñocio, ovo muy grand pesar, ca bien entendio que malandantes eran los suyos d'Africa e los que con el tovieran d'España.</span>
<span id="13"><sub>13</sub> Onde sobresto quedo que no guerreo con los romanos bien un año ni ellos con el, e otrossi por grandes mortandades de fermedad que cayo en amas las huestes.</span>
<span id="14"><sub>14</sub> Mas agora dexa ell estoria de fablar desto e torna a contar de los fechos que fizo Cipion en España fasta que salio della.</span>
