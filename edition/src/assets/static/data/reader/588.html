<span class="chapter">588</span>
<span class="rubric">De la muerte del rey don Pelayo.</span><br />
<span id="1"><sub>1</sub>Andados treze años del regnado del rey don Pelayo, que fue en la era de sietecientos e sesaenta e nueve, cuando andava ell año de la encarnacion en sietecientos e treynta e uno, e el dell imperio de Leo en dizecho,</span>
<span id="2"><sub>2</sub> el rey don Pelayo pues que ovo fechos muchas buenas batallas e muchos buenos fechos, passosse deste mundo e dio ell alma a Dios; murio en la cibdad de Cangas.</span>
<span id="3"><sub>3</sub> Esse año vino Carlos Martel cercar la cibdad de Aviñon que los moros tenien presa;</span>
<span id="4"><sub>4</sub> e esto fazie el por consejo del duc Maruncio, que avie de veer essa provincia, e combatiola muy de rezio con muchos engeños e prisola por fuerça e mato cuantos moros y fallo.</span>
<span id="5"><sub>5</sub> Esse año otrossi murio Hyahya rey de Cordova,</span>
<span id="6"><sub>6</sub> e envio y Isca amiramomellin por rey uno a que dizien Odayfa Alçayti;</span>
<span id="7"><sub>7</sub> e salio omne muy liviano de seso e muy sandio a demas, e duro por ende poco en el señorio,</span>
<span id="8"><sub>8</sub> e porque non fizo ninguna cosa de bien demientre que regno, non cuenta la estoria del mas desto,</span>
<span id="9"><sub>9</sub> e al cabo fue echado del regno muy desonradamientre.</span>
