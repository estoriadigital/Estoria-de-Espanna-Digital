<span class="chapter">210</span>
<span class="rubric">De los fechos dell año X.</span><br />
<span id="1"><sub>1</sub>En el dezeno año, que fue a nuevecientos e tres de la puebla de Roma, cuando andava la era en ciento e ochaenta e siete,</span>
<span id="2"><sub>2</sub> fueron filosofos de los mas sabios del mundo Apollonio, natural de Calcedonia,</span>
<span id="3"><sub>3</sub> e Lusilidis de Citopolis, que fueron verdaderos maestros de Cesar ell emperador.</span>
<span id="4"><sub>4</sub> E entonce fue otrossi Tauro el de Birecio, filosofo muy noble de la secta de Platon.</span>
<span id="5"><sub>5</sub> E fallamos escrito que este Tauro morando en Atenas e teniendo y escuela, vinieron a el desouno por le veer e lo coñocer ell adelantado de la provincia de Creta e su padre,</span>
<span id="6"><sub>6</sub> e plogo a Tauro con ellos e guisoles muy bien de yantar, e convido al padre que posasse primero, et el padre dixo: «Yo no e dignidat ninguna, e por end sea primero mi fijo, que tiene el poder de los romanos e es adelantado de la tierra».</span>
<span id="7"><sub>7</sub> E Tauro que oyo aquello, dixo: «Sin fazer yo tuerto a to fijo, quiero que seas agora primero mientre que disputamos a cual conviene seer ante: o a ti, que eres padre e no as dignidat, o a tu fijo, que es adelantado».</span>
<span id="8"><sub>8</sub> E des que el padre fue posado, fizo traer al fijo otra siella egual d'aquella e mandolo y posar.</span>
<span id="9"><sub>9</sub> E començo luego Tauro a mover razon d'aquel fecho ante todos cuantos y estavan, e entre todas las otras cosas dixo: «En las plaças e en los teatros o en los logares o los omnes se allegan a sus juizios e a sus mercados, e en los dones de los señores e en los presentes de las yentes, non se deve aguardar la onra de la natura que deve seer entrel padre e el fijo, si el fijo es puesto en alguna dignidat, ca deve sofrir el padre e plazerle con la onra de su fijo.</span>
<span id="10"><sub>10</sub> Mas en los logares apartados assi cuemo agora aqui aviene en que se ayuntan a su comer e a sus fablas, deven quedar las onras de fuera entrel fijo que a dignidat e el padre que la no ha, e seer guardadas las naturales, e que onre el fijo al padre segund manda la natura e el derecho».</span>
<span id="11"><sub>11</sub> E en aquel tiempo fue Galieno, un fisico muy noble e muy sabidor en la arte de la melezina segund cuenta Eusebio en las sus istorias,</span>
<span id="12"><sub>12</sub> e fallamos que escrivio un libro de alquimia e pusol por titulo «El libro de la maçana yelada», e fizo muchos otros de fisica.</span>
<span id="13"><sub>13</sub> E dize sant Jeronimo del: «Galieno el muy sabio esponedor de Ipocras cuenta en la prueva de fisica que las gentes que an nombre Alletas que comen toda via gordura e non pueden vevir mucho tiempo ni seer sanos, e que las sus almas assi estan embueltas en mucha sangre e en gordura que nunca pueden pensar en ninguna cosa sotil nin celestial, mas siempre cuydan en los fechos de la carne e en bever e en toda glotonia».</span>
<span id="14"><sub>14</sub> Desdel dezeno año fasta'l dizeseteno no fallamos escrita ninguna cosa granada que de contar sea.</span>
