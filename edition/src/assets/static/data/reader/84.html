<span class="chapter">84</span>
<span class="rubric">De cuemo Pompeyo passo a Asia contra Mitridates.</span><br />
<span id="1"><sub>1</sub>Pues que llego el mandado de los romanos a Pompeyo assi cuemo dixiemos, e ovo desbaratados e destroidos los cossarios de la mar e los otros guerreros, passo luego a Asia e vino a Armenia la Menor contra Mitridates.</span>
<span id="2"><sub>2</sub> E Mitridates otrossi luego que sopo cuemo vinie Pompeyo, llego muy grand huest e salio contra el, e assentaronse amos con sus huestes cerca un monte d'aquella tierra que dizien Dastraco.</span>
<span id="3"><sub>3</sub> E estando alli unos contra otros e non se cometiendo, asmo Pompeyo la hueste de Mitridates e aprendio los logares d'aquella tierra,</span>
<span id="4"><sub>4</sub> e partio sus compañas que tenie muchas e fizo fazer sus bastidas a derredor de la hueste de Mitridates, e paro sus cabdiellos por ellas e tenienle cuemo cercado.</span>
<span id="5"><sub>5</sub> Mitridates otrossi cuado vio cuemo Pompeyo partie sus compañas, asmo que podrien menos partidos que ayuntados e mando saber el logar o estava Pompeyo,</span>
<span id="6"><sub>6</sub> e desquel aprendio, acordo con sos cabdiellos e con los omnes buenos e sabidores de su huest e fallo con ellos ques armassen todos e viniessen sobrel de noche a sobrevienta, e fallarle yen con pocas compañas e que d'aquella guisa le podrien aver o desbaratarle o echarle de su tierra, e fizieronlo assi.</span>
<span id="7"><sub>7</sub> Et ell ordeno sus azes e començaron de venir contra'l logar o estava Pompeyo.</span>
<span id="8"><sub>8</sub> Otrossi Pompeyo cuemo era muy sabidor de guerra avie siempre muy a coraçon de saber ell ardiment de sos enemigos, e aprendio por sus escuchas e sus varruntes que ovo ende tod el fecho de Mitridates, pero non que assi querie venir sobrel, mas que se querie levantar d'alli.</span>
<span id="9"><sub>9</sub> Et cuydando que se guisava pora irse a furto, envio Pompeyo por sos cabdiellos de las bastidas que luego que añocheciesse que se viniessen e se llegassen todos a el lo mas encubiertamientre que pudiessen por que lo no entendiesse Mitridates.</span>
<span id="10"><sub>10</sub> E llegaronse todos e vieron como se levantava ell otra hueste del logar o yazie.</span>
<span id="11"><sub>11</sub> E mando estonces Pompeyo que se armassen todos cuydando que querie foir Mitridates, e ordeno sus compañas e castigoles cuemo fuessen todos muy apercebudos, ca empos el querie ir.</span>
<span id="12"><sub>12</sub> Et moviendose las huestes de amas las partes con seños cuydares, vinieron los unos contra los otros fasta que se vieron segund que se podien veer de noche.</span>
