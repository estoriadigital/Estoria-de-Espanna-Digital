<span class="chapter">550</span>
<span class="rubric">Del catorzeno concilio que fue fecho en Toledo.</span><br />
<span id="1"><sub>1</sub>Andados cinco años del regnado del rey Ervigio, que fue en la era de sietecientos e veyntisiete, cuando andava ell año de la encarnacion en seyscientos e ochaenta e nueve, e el del imperio de Justiniano en siete, fizo este rey Ervigio concilio en Toledo, seyendo arçobispo desse mismo logar don Julian Pomer.</span>
<span id="2"><sub>2</sub> E fueron en el seyze obispos e los personeros de los arçobispos e de los obispos que non pudieran venir.</span>
<span id="3"><sub>3</sub> E fue este concilio fecho dizenueve dias de diziembre.</span>
<span id="4"><sub>4</sub> E escrivieron en el sus nombres: Vitalian Cebrianez personero dell arçobispo de Tarragona</span>
<span id="5"><sub>5</sub> e ell abad Joan personero de Sumifredo arçobispo de Narbona</span>
<span id="6"><sub>6</sub> e ell abad Maximo personero de don Estevan arçobispo de Merida,</span>
<span id="7"><sub>7</sub> Recesvindo personero de Luyba arçobispo de Bragana</span>
<span id="8"><sub>8</sub> e Gaudencio personero de Florisindo arçobispo de Sevilla,</span>
<span id="9"><sub>9</sub> e todos los obispos que y fueron e los personeros de los que non vinieron.</span>
<span id="10"><sub>10</sub> E fueron puestas en el muchas buenas cosas que fueron a pro de la tierra.</span>
<span id="11"><sub>11</sub> Este Julian que era arçobispo de Toledo esto esto fue llamado por sobrenombre Pomer, e vinie de liñage de judios, e fue tan bueno e tan piadoso que mas non lo podrie seer omne, e salio de entre los judios assi como sal la rosa de entre las espinas,</span>
<span id="12"><sub>12</sub> e fue muy noble e mucho onrado en todas las tierras por su saber e su enseñamiento.</span>
<span id="13"><sub>13</sub> Pero que el vinie de judios, era ya el fijo de cristianos, e fue criado en Toledo e enseñado en todos los saberes, e despues a tiempo fue ende arçobispo.</span>
<span id="14"><sub>14</sub> Esse año otrossi murio Teoderigo rey de Francia</span>
<span id="15"><sub>15</sub> e regno empos el su fijo Glodoveo el Tercero cuatro años.</span>
<span id="16"><sub>16</sub> Otrossi esse año murio Abdalla rey de los alaraves e regno empos ell Abdemelic el fijo menor del rey Maula, e fue desta guisa:</span>
<span id="17"><sub>17</sub> este Abdelmelic desamava mucho a Abdalla, e guisosse muy bien e apoderose e fue lidiar con el, e por la buena ventura que avie consigo assi como la ovieran siempre aquellos onde el vinie, venciol e matol e fue luego ell alçado rey de los alaraves, e regno dizeocho años.</span>
<span id="18"><sub>18</sub> E segund cuenta la estoria ovieron la batalla en Macham, casa que fue de Abraham que es entre Arcas e Carran e Mesopotamia.</span>
<span id="19"><sub>19</sub> E despues que el fue alçado rey, conquirio toda la tierra muy sabiamientre por sus faziendas que avie con los que se le querien alçar.</span>
<span id="20"><sub>20</sub> Del seseno año del regnado del rey Ervigio non fallamos ninguna cosa que de contar sea que a la estoria pertenesca, si non tanto que pusieron sus treguas e sus pazes entre si el emperador Justiniano e Abdelmelic rey de los alaraves,</span>
<span id="21"><sub>21</sub> pero en esta manera que diessen los moros cada dia a los romanos mill doblas e un siervo e un cavallo.</span>
