<span class="chapter">460</span>
<span class="rubric">De como Belasario priso a Gilemer e toda tierra de Africa.</span><br />
<span id="1"><sub>1</sub>Andados nueve años del regnado del rey Teudio, que fue en la era de quinientos e setaenta e siete, e Gilemer rey de los uvandalos aviendo grand miedo de Belasario que vernie sobrel, mato al rey Hilderigo que tenie preso e a todos sus fijos e a cuantos cavalleros tenie presos con el.</span>
<span id="2"><sub>2</sub> Mas Belasario pues que ovo dado all emperador Justiniano al rey Vitigis assi como dixiemos, dio luego tornada a tierra de Africa</span>
<span id="3"><sub>3</sub> e lidio con los hermanos de Gilemer, que avien nombre ell uno Guntemiro e ell otro Gebamundo; e matolos a amos.</span>
<span id="4"><sub>4</sub> Desi fuesse pora Gilemer o estava e lidio con ell e venciol, e fuxol del campo, e el fue empos el en alcanço e prisol.</span>
<span id="5"><sub>5</sub> Desi conquirio toda Africa e tornola so el señorio de los romanos;</span>
<span id="6"><sub>6</sub> e esto fue cuando se cumplieron novaenta e siete años que los uvandalos entraron en Africa. E d'alli adelante finco siempre en poder de los romanos fasta la venida de Mahomat, el falso profeta que por la su art e la su sabiduria fue toda torvada e ensuziada e tornada a la su mala secta, en la cual oy dia esta perseverando por sus malos pecados.</span>
<span id="7"><sub>7</sub> E de la guisa que avemos dicho fue destroido el regno de los uvandalos con todo su pueblo, el que avi durado desdel tiempo del rey Gunderigo fasta la muerte deste Gilemer cient e treze años; e aqui se acabo el regno de los uvandalos.</span>
<span id="8"><sub>8</sub> Pues que Belasario ovo toda la tierra metida so el señorio de los romanos, tornosse pora Costantinopla all emperador Justiniano e diol a Gilemer que levava preso.</span>
<span id="9"><sub>9</sub> Esse año murio el papa Silvestre e pusieron en su logar a Virgilio el Primero, que fue el cincuaenta e VII apostoligo.</span>
<span id="10"><sub>10</sub> Del dezeno año e dell onzeno del regnado del rey Teudio non fallamos ninguna cosa que de contar sea que a la estoria pertenesca, si non tanto que en el dezeno murio Eldepado rey de los ostrogodos,</span>
<span id="11"><sub>11</sub> e regno empos ell Erario un año. E en el onzeno año murio este rey Erario e regno empos el Totila diez años.</span>
<span id="12"><sub>12</sub> En el tiempo del regnado d'aquel rey Teudio morava Sant Beneyto el Mayo en el mont Cassin.</span>
<span id="13"><sub>13</sub> Mas agora dexa la estoria de fablar desto e de los uvandalos et torna a contar de los ostrogodos.</span>
