<span class="chapter">65</span>
<span class="rubric">De cuemo los romanos cercaron a Cartago e cuemo se partieron ende.</span><br />
<span id="1"><sub>1</sub>Luego que los consules de Roma sopieron ell acuerdo que los de Cartago avien tomado e cuemo se alçaran no les queriendo estar en el pleyto que con ellos pusieran, movieronse luego d'aquel logar e fueron posar cabo la cibdat de Cartago, e desque ovieron su huest assessegada, fueron combater la villa.</span>
<span id="2"><sub>2</sub> E los de dentro defendiense muy bien e salien a ellos much a menudo e matavan e fazienles muy grand daño.</span>
<span id="3"><sub>3</sub> Mas los de Roma, que eran muchos e muy bien armados e trayen engeños de muchas maneras pora combater villas e castiellos, avien ya quebrantado una partida del muro e fecho en el un grand portiello por que querien entrar la villa.</span>
<span id="4"><sub>4</sub> E los de dentro cuando lo vieron, tomaron so consejo que mas valie salir matarse con ellos que no sofrirlos fasta que ellos entrassen por fuerça.</span>
<span id="5"><sub>5</sub> E sobresso todos d'un acuerdo con uno de los Asdrubales su cabdiello, ca ell otro era ido al reyno de Tegaza pora adozirles acorro, salieron much acordadamientre e todos en uno fueron ferir en la hueste de los romanos</span>
<span id="6"><sub>6</sub> e mataron muchos dellos a maravilla, e los otros fueron vençudos e començaron a foir tan derraniadamientre que todos y murieran que no escapara ninguno, si no fuesse por Cipion que se metio con su compaña entre los de la su huest e los de Cartago; y ell era tan dubdado de los d'Africa e del linage de los Asdrubales que nunca osaran salir a la parte o ell estava.</span>
<span id="7"><sub>7</sub> E por end cuando vieron que el e los suyos los començaron a ferir, tiraronse a fuera e fueronse cogiendo pora la villa, y el coytolos tanto que por fuerça los fizo entrar por las puertas de la cibdat y encerrarse todos en ella.</span>
<span id="8"><sub>8</sub> E desta manera defendio Cipion a si e a los romanos que ivan ya vençudos si por el non fuesse; pero con tod aquello non pudo alli estar la hueste de los romanos e ovosse a levantar ende porque les llego a los de Cartago grand ayuda de los de Africa e d'España, ca los de Cartagena les fueron ayudar e fizieron grand daño a los romanos,</span>
<span id="9"><sub>9</sub> ca maguer lo mas d'España era en señorio de Roma, los de Cartagena nunca se les quisieron tornar, mas siempre tovieron con los de Cartago d'Africa catando la naturaleza y el debdo que avien con ellos segund desuso oyestes que las poblara amas la reyna Dido.</span>
