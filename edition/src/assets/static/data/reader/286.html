<span class="chapter">286</span>
<span id="1"><sub>1</sub>Depues de la muerte de Aureliano fue Tacito alçado por emperador de Roma ell año en que se cumplieron mil e veynt e ocho años de la puebla de Roma, e cuando andava la era en trezientos e dizeseys e ell año de Nuestro Señor en dozientos e setenta e ocho; e regno seys meses.</span>
<span id="2"><sub>2</sub> E fue Tacito omne muy sabio pora governar ell imperio e muy noble e much enseñado, mas no fallamos ninguna cosa granada nin que de contar sea que fuesse fecha en el tiempo que el regno. E esto fue porque el començando a andar por la tierra por fazer algunos buenos fechos, mataronlo los cavalleros en la isla de Ponto a seys meses que començara a regnar.</span>
<span id="3"><sub>3</sub> E fallamos del que fue otra guisa llamado Jacinto. E luego que el fue muerto alçaron por emperador otro que avie nombre Floriano; e a cabo de dos meses e veynt e dos dias que començara a regnar mataronlo en la cibdat de Tarso.</span>
<span id="4"><sub>4</sub> E por el tiempo del su imperio, que fue tan poco, no fallamos que acaeciessen por las tierras ningunas cosas granadas que de contar sean en cuanto el regno;</span>
<span id="5"><sub>5</sub> e por ende non fue contado en la liña de los emperadores. Mas agora dexa aqui la estoria de fablar de Tacito e de Floriano e cuenta de Probo, que fue emperador depues del.</span>
