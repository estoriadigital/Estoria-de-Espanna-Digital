<span class="chapter">522</span>
<span class="rubric">De como Bamba fue alçado rey e de como se alço contra ell el cuende Hilderigo.</span><br />
<span id="1"><sub>1</sub>Despues que fue muerto el rey Recesiundo, e alçaron los godos a Bamba por rey, que era omne bien fidalgo e del mejor liñage de los godos que otro ninguno que y fuesse.</span>
<span id="2"><sub>2</sub> E era buen cavallero d'armas e manso e de paz, e aun ante que fuesse alçado rey era mucho onrado assi que todos tenien que ell avrie de regnar despues del rey Recesvindo;</span>
<span id="3"><sub>3</sub> e acordaronse todos en ell e alçaronle rey assi como dixiemos, e regno nueve años e un mes.</span>
<span id="4"><sub>4</sub> E el primero año de su regnado fue en la era de sietecientos e catorze e cuando andava ell año de la encarnacion en seyscientos e setaenta e seys, e el del imperio de Costantin en onze e el del papa Agato en uno e el de Teorigo rey de Francia otrossi en uno e el de Moabia rey de los alaraves en veyntidos e el de los alaraves en que Mahomat fue alçado rey dellos en cincuaenta e siete. Cuenta la estoria que cuando a este rey Bamba quisieron alçar rey que lo non quiso el consentir de seerlo,</span>
<span id="5"><sub>5</sub> mas pero al cabo ovo de otorgarlo con mien e menazas quel fizieron;</span>
<span id="6"><sub>6</sub> pero mando ell e defendio que ninguno nol llamasse rey fasta que recebiesse el sagramiento de la uncion en la mayor eglesia de la cibdad de Toledo, como lo avien en costumbre en aquel tiempo.</span>
<span id="7"><sub>7</sub> Estonces le tomaron los altos e troxieronle a Toledo e consagrol ell arçobispo Quirigo consentimiento de todos en la mayor eglesia de Santa Maria, que es en la seeja arçobispal.</span>
<span id="8"><sub>8</sub> E todos escriviron y sus nombres de su buena voluntad en la eleccion del segund que estonces era costumbre, e yuraronle e fizieronle omenage e prometieronle de seer leales a ell e al regno. E Paulo, que fue despues traydor, yuro y e escriviosse otrossi entre los otros.</span>
<span id="9"><sub>9</sub> E el rey Bamba estando ya guarnido del guarnimiento real, yuro e prometio antell altar de Dios que el ternie la fe catolica, e confirmo las leys e las costumbres cuantas eran derechas.</span>
<span id="10"><sub>10</sub> Cuenta la estoria que aquella ora quel ovo ell arçobispo unciado, quel salio de la boca una abeja e que volo suso en alto contra'l cielo, e esto que lo viron todos;</span>
<span id="11"><sub>11</sub> mas aquellos que lo viron e pensaron en ello que podrie seer entendieron que por aquel rey serie exalçado e onrado e aventurado el regno de los godos e que se manternien en bien e en paz.</span>
<span id="12"><sub>12</sub> Mas pero con tod esto levantosse luego en començo de su regnado un grand bollicio en la tierra; e non era maravilla, ca las cosas nuevas suelen muchas vezes aver algun embergo.</span>
<span id="13"><sub>13</sub> E el que aquel bollicio levanto era Hilderigo, uno que tenie el condado de la cibdad de Nems, el que avie tornados los judios a la tierra los que eran ende echados por mandado de los godos.</span>
<span id="14"><sub>14</sub> E avie el de su parte un avol omne obispo de Magalona a que dizien Gumildo e all abat Ramiro, e quiso ayuntar consigo en su maldad un onrado obispo de Nems que avie nombre Aregio, mas ell obispo non lo quiso fazer,</span>
<span id="15"><sub>15</sub> e Hilderigo prisol por ende e metiol en mano de los franceses quel fizieron sofrir mucha fonta e mucha desonra.</span>
<span id="16"><sub>16</sub> E fizo ordenar por obispo de Nems all abad Ramiro e consagrar a dos obispos que eran sus compañeros en aquella aleve; e esto era contra'l derecho de los degredos.</span>
<span id="17"><sub>17</sub> E aun non aviendo vergüeça nin dubda ninguna de la grand locura de la deslealdad que avien començada, yuraronse otra vez como de cabo el cuende Hilderigo e Gumildo obispo de Magalona e aquel Ramiro que fue fecho obispo de Nams como non deviera, e partieron la tierra entre si desde Mont Camello fasta Nems.</span>
<span id="18"><sub>18</sub> E por tal que la traycion venciesse a la lealtad, lo que nunca fue nin sera, fizieron yurar consigo compaña d'otra traydores muchas;</span>
<span id="19"><sub>19</sub> e aun con tod esto non les abondando su mal e su locura, tomaronse a robar e a despechar los cibdadanos e los labradores de la tierra que estavan antendiendo al nuevo rey cuando les vernie.</span>
