<span class="chapter">704</span>
<span class="rubric">Capitulo XI De como vencio a Abderrahemen rey de Cordova.</span><br />
<span id="1"><sub>1</sub>Andados VII años del regnado del rey don Ramiro, que fue en la era de DCCCC e XLª V, cuando andava el año de la encarnacion en DCCCC e VII, e el del imperio de Loys en VIIIº,</span>
<span id="2"><sub>2</sub> vinieron Abderrahemen rey de Cordova e Abenhaya rey de Çaragoça con grant hueste a tierra del rey don Ramiro e llegaron fasta Sietmancas.</span>
<span id="3"><sub>3</sub> El rey don Ramiro cuando lo sopo, sallio contra ellos e lidiaron alli, e fueron vençudos los moros</span>
<span id="4"><sub>4</sub> e murieron y dellos LXXX vezes mill;</span>
<span id="5"><sub>5</sub> e esto fue el dia de sant Yuste e sant Pastor,</span>
<span id="6"><sub>6</sub> e dize don Lucas de Tuy que era lunes.</span>
<span id="7"><sub>7</sub> E Abenhaya el traydor fue alli preso,</span>
<span id="8"><sub>8</sub> mas los otros moros que pudieron foir metieronse en un castiello que dizen Alfondiga e dexaron grandes averes en el campo.</span>
<span id="9"><sub>9</sub> Mas el rey don Ramiro cobdiciando mas la sangre de los moros mas que los despojos, fue empos ellos en alcance e prisolos en un castiello en que se metieron,</span>
<span id="10"><sub>10</sub> et Abderrahemen escapo alli de muerte con muy pocos de los suyos e fuxo.</span>
<span id="11"><sub>11</sub> En aquel dia escurecio el sol</span>
<span id="12"><sub>12</sub> cuanto una ora.</span>
<span id="13"><sub>13</sub> Despues desto tornosse el rey Don Ramiro con los suyos con grandes ganancias de oro e de plata e de piedras preciosas e d'otras cosas muchas e con muchos cativos,</span>
<span id="14"><sub>14</sub> e llevo a Benahaya cativo.</span>
<span id="15"><sub>15</sub> Mas agora dexamos aqui de fablar desto e diremos del conde Ferrant Gonçales.</span>
