<span class="chapter">471</span>
<span class="rubric">De las conquistas del rey Leovegildo.</span><br />
<span id="1"><sub>1</sub>Despues de la muerte del rey Luyba e ovo Leovegildo tod el regno de España e de Provença, e regno dizeocho años.</span>
<span id="2"><sub>2</sub> E el primero año del su regnado fue en la era de seyscientos e diez años, e cuando andava ell año de la encarnacion en quinientos e setaenta e dos, e el dell imperio de Justino en onze e el del papa Beneyto en uno e el de Chilperico rey de Francia en doze e el de Teodemiro rey de los suevos en seys.</span>
<span id="3"><sub>3</sub> Este rey Leovegildo cobdiciando mucho de acrecentar su regno, llego grand aver; desi guisosse muy bien de muchos cavalleros e de muchas armas e fizo muchas lides e venciolas e conquirio muchas tierras e metio so el su señorio muchas yentes.</span>
<span id="4"><sub>4</sub> E gano Cantabria e destruxola; desi priso a Borea e vencio a Sabaria e rendieronsele muchas cibdades en España que se le alçaran, e mato cavalleros d'aquellos que se le alçaran otrossi e gano los castiellos que ellos tenien.</span>
<span id="5"><sub>5</sub> Del segundo año del regnado deste rey Leovegildo non fallamos ninguna cosa que de contar sea que a la estoria pertenesca, si non tanto que murio ell emperador Justino,</span>
<span id="6"><sub>6</sub> e regno empos el Tiberio seys años.</span>
