<span class="chapter">464</span>
<span class="rubric">De como mataron al rey Teodisclo sus vassallos e de la muerte de Belasario.</span><br />
<span id="1"><sub>1</sub>Andados dos años del regnado del rey Teodisclo, que fue en la era de quinientos et ochaeta e ocho años, e cuando andava ell año de la encarnacion en quinientos e cuareynta e nueve, e el dell imperio de Justiniano en veyntitres, e este rey Teodisclo pues que ovo recebido el regno, començo a fazer mucho mal</span>
<span id="2"><sub>2</sub> e manzello e enlixo los cassamientos de muchos omnes poderosos que eran sus vassallos faziendoles concegeramientre nemiga con las mugieres a guisa de mal princep, e aun sobresto fizo muchos dellos matar.</span>
<span id="3"><sub>3</sub> E cuando esto viron los altos omnes del regno, juraronse todos contra ell e prisieronle en la cibdad de Sevilla o seye comiendo, e dieron en el grandes feridas de manera quel mataron.</span>
<span id="4"><sub>4</sub> Esse año envio ell emperador Justiniano a Belasario a tierra de Persia que la conquerisse e la ganasse por all imperio de Roma, e el fuesse pora alla</span>
<span id="5"><sub>5</sub> e andando conquiriendo la tierra, enfermo d'una grand enfermedad onde murio.</span>
