<span class="chapter">686</span>
<span class="rubric">Capitulo VIº. De como el rey don Ordoño fue vençudo en Val de Yunquera cuando lidio con Abderrahemen.</span><br />
<span id="1"><sub>1</sub>Andados VI años del regnado del rey don Ordoño, que fue en la era de DCCCC e XXIX, cuando andava el año de la encarnacion en DCCC e LXXXXI, e del imperio de Arnulfo en VI,</span>
<span id="2"><sub>2</sub> pues que Abderrahemen fue en Cordova, guisosse bien e apoderose e salio con grant hueste a demas,</span>
<span id="3"><sub>3</sub> ca asoldado muchos moros de allend mar que traxo consigo, e fuesse pora Navarra, e fuesse pora un lugar que oy en dia dizen Muez.</span>
<span id="4"><sub>4</sub> Mas el rey don Garcia de Navarra fijo del rey don Sancho e Marta cuando lo sopo, embio su mandado al rey don Ordoño quel viniesse a ayudar, ca non se atrevie el solo contra el.</span>
<span id="5"><sub>5</sub> Pero dize don Lucas de Tuy que el rey don Sancho era ca non so fijo don Garcia,</span>
<span id="6"><sub>6</sub> e que el rey don Ordoño iva sobre los moros</span>
<span id="7"><sub>7</sub> e quel embio el rey don Sancho Avarta, aquel su fijo, don Garcia con grand hueste en ayuda cuando lo sopo;</span>
<span id="8"><sub>8</sub> et aun dize esse don Lucas de Tuy que cuando lo oyo el rey don Ordoño que lo embio dezir a los a los reyes de Castiella que se guisassen e se viniessen pora el en guisa que fuessen con el en aquella hueste,</span>
<span id="9"><sub>9</sub> mas los condes non lo quisieron fazer nin preciaron nada su mandado.</span>
<span id="10"><sub>10</sub> El rey cuando vio que los condes non le querien venir a su mandado, allego muy grant hueste e fuesse contra los moros e fallolos en un lugar que dizen Val de Yunquera, e lidiaron alli;</span>
<span id="11"><sub>11</sub> e murieron muchos cristianos por los pecados de la cristiandat,</span>
<span id="12"><sub>12</sub> e fueron y presos dos obispos,</span>
<span id="13"><sub>13</sub> e al uno dizien Dulcidio e era obispo de Salamanca,</span>
<span id="14"><sub>14</sub> e al otro Ermonio obispo de Tuy.</span>
<span id="15"><sub>15</sub> E por este Ermongio fue dado en arrehenes Pelayo, un su sobrino, el que despues del fue martiriado en Cordova por mandado deste Abderrahemen;</span>
<span id="16"><sub>16</sub> el obispo don Dulcidio salio otrosi en arrehenes que dexo y,</span>
<span id="17"><sub>17</sub> ca el rey don Ordoño guiso cuanto el mas pudo de como saliessen ende.</span>
