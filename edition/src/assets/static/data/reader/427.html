<span class="chapter">427</span>
<span class="rubric">De cuemo Genserico rey de los uvandalos quebranto Roma.</span><br />
<span id="1"><sub>1</sub>En cuanto aquesto contecio en España a los godos e a los suevos, eran los uvandalos en Africa con Genserico su rey.</span>
<span id="2"><sub>2</sub> E avino assi que Maximino, un adelantado, quisosse alçar con ell imperio de Roma e fizo matar por su consejo all emperador Valentiniano e casosse por fuerça con Eudoxia su mugier.</span>
<span id="3"><sub>3</sub> E ella tovosse por desonrada e por maltrecha por ello e envio sus cartas en poridat a Africa a Genserico el rey de los uvandalos, en quel fizo saber quel avie muy grand amor por los muchos bienes que dell oye e quel rogava que viniesse luego a Roma por su amor e que ella guisarie cuemo la entrasse por fuerça e la destruyesse, e que sacarie a ella de cativo de tal casamiento e que la levarie consigo.</span>
<span id="4"><sub>4</sub> El rey Genserico cuando esto oyo, fue much alegre a maravilla e no quiso tardar por ninguna manera, e cuemo tenie sus navios muchos e bien guisados en que passara a Africa, entro luego en ellos con grand hueste e fuesse pora Roma e entrola por fuerça.</span>
<span id="5"><sub>5</sub> E salio luego a el sant Leo el apostoligo e rogol que no quemasse la villa ni matasse las gentes;</span>
<span id="6"><sub>6</sub> e Genserico maguer que era arriano, otorgogelo e defendio a todos los suyos que no pusiessen fuego a ninguna cosa ni matassen omne ninguno ni mugier si amparar non se quisiesse, e ellos assi lo fizieron.</span>
<span id="7"><sub>7</sub> E moro en Roma el rey Genserico catorze dias robando con su compaña cuanto oro e cuanta plata e cuanta otra riqueza y avie, e cativo a Eudoxia con dos sus fijas e mucho del pueblo de Roma.</span>
<span id="8"><sub>8</sub> E desi fuesse ende e passo por tierra de Champaña e destruyo todas las cibdades e robolas todas e levo ende muchos cativos e tornosse pora Africa.</span>
<span id="9"><sub>9</sub> Mas agora dexa aqui la estoria de fablar de los uvandalos e torna a contar de los ugnos.</span>
