<span class="chapter">50</span>
<span class="rubric">De cuemo fizo Scipion en España pues que ovo destroida Çamora e cuemos torno a Roma e fue y muerto.</span><br />
<span id="1"><sub>1</sub>Cuando los españoles oyeron que la cibdat de Çamora era destroida assi cuemo ya oistes, ovieron todos muy grand miedo assi que nos oso ninguno levantar contra los romanos,</span>
<span id="2"><sub>2</sub> e los otros que estavan levantados fuxieron de la tierra e desampararonla.</span>
<span id="3"><sub>3</sub> E Scipion sesego aquellos que fincavan e puso sus pazes con ellos.</span>
<span id="4"><sub>4</sub> Y estonce andava ya con el un rey señor d'aquella tierra que llaman Celtiberia, e avie nombre Tireso, e preguntol Scipion rongandol quel dixiesse verdat por que tenie que fuera destroida Çamora o por que se pudiera mas defender.</span>
<span id="5"><sub>5</sub> E aquel rey com era omne de buen seso, respusol en pocas palavras e dixol que por desacuerdo se perdien las cosas e por acuerdo se defendien;</span>
<span id="6"><sub>6</sub> e comoquier que aquel rey dixiera esto señaladamientre por los de Çamora, los romanos tomaron la palavra por si mismos.</span>
<span id="7"><sub>7</sub> Despues que este rey Tireso dixo esto a Cipion sobrel fecho de Çamora assi cuemo ya oistes, llegol mandado de Roma que se fuesse cuanto pudiesse, ca toda la villa era en desacuerdo porque los unos querien el pro de la cibdat e los otros no, e si aina no fuesse que podrie so fecho tornar a grand periglo y el señorio de Roma perderse por aquel logar.</span>
<span id="8"><sub>8</sub> Este Scipion era omne cuerdo y esforçado, e llamavanle Africano assi cuemo a so avuelo porque conquiriera a Africa antes que viniesse a España cuandos levantara la tercera vez contra los romanos.</span>
<span id="9"><sub>9</sub> E d'aquella ida quemo e destruyo la grand cibdat de Cartago de guisa que nunca jamas assi fue poblada com ante;</span>
<span id="10"><sub>10</sub> mas por mostrar esto mas complidamientre queremos contar como fue primeramientre poblada Cartago e cuales fueron los que la poblaron.</span>
