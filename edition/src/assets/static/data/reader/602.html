<span class="chapter">602</span>
<span class="rubric">De los bienes que fizo el rey don Alfonsso el Catolico e de la su muerte.</span><br />
<span id="1"><sub>1</sub>Andados dizinueve años del regnado del rey don Alfonso el Catolico, que fue en la era de sietecientos e novaenta años, cuando andava ell años de la encarnacion en sietecientos e cincuaenta e dos, e el dell imperio de Costantin en cinco, pues que el rey don Alfonsso ovo poblados los logares que vio que podrie mantener e ovo mucho bien fecho en las eglesias e puestos obispos alli o los avie de aver assi como dixiemos ante desto, trabajosse d'alli adelante mas femenciosamientre de fazer servicio a Dios e de mantener su regno en paz e en justicia.</span>
<span id="2"><sub>2</sub> Este rey don Alfonsso ovo dos fijos en la reyna doña Ermesenda fija que fue del rey don Pelayo, e ovieron nombre ell uno Fruela e ell otro Vimarano.</span>
<span id="3"><sub>3</sub> Este Vimarano fue padre de don Vermudo el diacono que fue despues rey, assi como lo contaremos adelante en la estoria.</span>
<span id="4"><sub>4</sub> E otrossi ovo el rey don Alfonsso una fija a que dixieron doña Usenda</span>
<span id="5"><sub>5</sub> e un fijo de ganancia que ovo nombre Mauregato que fizo en una dueña fija d'algo despues de la muerte de la reyna doña Ermesenda.</span>
<span id="6"><sub>6</sub> Pues el manteniendo su regno bien e en paz, finosse e dio ell alma a Dios;</span>
<span id="7"><sub>7</sub> e dizen que oiron vozes en ell aer a la su muerte que loavan a Dios e dizien:</span>
<span id="8"><sub>8</sub> «Ahe como es tollido e levado deste mundo el justo e el bueno, e ninguno non vee esto;</span>
<span id="9"><sub>9</sub> tollido es de la faz de la maldad, e la su remembrança sera en paz e por siempre».</span>
<span id="10"><sub>10</sub> Este rey don Alfonsso fue enterrado en Cangas en uno con su mugier doña Ermesenda en la eglesia de Santa Maria.</span>
