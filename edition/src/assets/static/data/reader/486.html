<span class="chapter">486</span>
<span class="rubric">De como el rey Recaredo murio.</span><br />
<span id="1"><sub>1</sub>Andados quinze años del regnado del rey Recaredo, que fue en la era de seyscientos e cuareynta e dos e cuando andava ell año de la encarnacion en seyscientos e cuatro e el del imperio de Foca en cuatro, el rey Recaredo seyendo muy manso e muy bueno e de grand plazer a todos, amavanle e preciavanle por ende non tan solamientre los buenos mas en verdad aun los malos.</span>
<span id="2"><sub>2</sub> E por que ell era muy franco e muy granado contra todos, torno a los obispos e a la clerizia todos los tesoros e las cosas que el pudo saber que su padre tomara de las eglesias.</span>
<span id="3"><sub>3</sub> E tan bueno fue e tan piadoso que afloxo mucho a todos de los pechos que a su padre solien dar e de las premias que les el solie fazer, e fazie muchas elmosnas a pobres e a lazrados,</span>
<span id="4"><sub>4</sub> ca el tenie verdaderamientre que pora esto le diera Dios el regno por que fiziesse y mucho bien e pora emendar los tuertos e las bravuras que su padre y fiziera.</span>
<span id="5"><sub>5</sub> E siempre puño en esto cuanto el mas pudo desdel dia que regno fasta'l dia que murio.</span>
<span id="6"><sub>6</sub> E el dia que ovo de finar fizo su penitencia buena e murio en Toledo mucho onradamientre e dio ell alma a Dios.</span>
<span id="7"><sub>7</sub> Mas agora dexa la estoria de fablar de los godos e torna a contar de Mahomat.</span>
