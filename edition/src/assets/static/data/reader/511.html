<span class="chapter">511</span>
<span class="rubric">Del rey Tulgas e de las sus buenas costumbres.</span><br />
<span id="1"><sub>1</sub>Pues que fue muerto el rey Cintilla, e alçaron los godos por rey a su fijo Tulgas e regno dos años.</span>
<span id="2"><sub>2</sub> E el primero año del su regnado fue en la era de seyscientos e ochaenta e tres, e cuando andava ell año de la encarnacion en seyscientos e cuarenta e cinco, e el dell imperio de Costant en seys e el del papa Martin en uno e el de Glodoveo rey de Francia en cuatro e el del Autuman rey de los alaraves uno e el de los alaraves en veyntisis. E este rey Tulgas fue omne manso e buen cristiano en todos sus fechos e parecio en el que farie todo bien adelant si visquiesse.</span>
<span id="3"><sub>3</sub> E por seer niño tovo su tierra en paz e acrecentola e en sus juyzios, fue siempre derechero e granado en dar de su aver e fue buen señor,</span>
<span id="4"><sub>4</sub> e confirmo todas las posturas que los reys d'ante del pusieran en los concilios que fizieran. Este rey era niño de dias e viejo de seso.</span>
<span id="5"><sub>5</sub> Esse año priso Autuman rey de los alaraves unas tierras que son llamadas por sus nombres Libin, Marmorochin, Pentapolim, Gazama, Etiopia, e metiolas so el su señorio e tornolas a la su secta;</span>
<span id="6"><sub>6</sub> otrossi cibdades muchas de tierra de Persia que non pudo Omar conquerir ganolas este e fizolas sus pecheras.</span>
