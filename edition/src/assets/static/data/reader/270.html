<span class="chapter">270</span>
<span id="1"><sub>1</sub>En el segundo año del su imperio que fue e a mil e nuef años de la puebla de Roma, e cuando andava la era en dozientos e noventa e tres e ell año de Nuestro Señor en dozientos e cincuenta e cinco,</span>
<span id="2"><sub>2</sub> avino assi que avie en Roma un princep muy poderoso a quien llamavan Emiliano, e era omne de vil logar por linage, mas muy reboltoso e muy sabidor de su fazienda; e avie muy grant sabor de levantar cosas nuevas en ell imperio e de se alçar contra los emperadores si guisado tovies.</span>
<span id="3"><sub>3</sub> E Gallo e Volusiano que lo sopieron, guisaron sus huestes por ir sobrel e ovieron su batalla muy grant, e murieron amos los emperadores en ella. E alçosse Emiliano con ell imperio a pesar de los romanos e fue emperador tres meses a fuerça de todos; e los tres meses acabados, mataronlo los cavalleros e non fue contado entre los otros emperadores.</span>
<span id="4"><sub>4</sub> E aquel año fue martiriado sant Cornel papa, e fizieron a Sant Lucio apostoligo en su logar. E estonce fue fecho sant Demetriano obispo de Alexandria. E no fallamos que en tiempo destos dos emperadores fuesse otro ninguno martiriado, si no Sant Cornelio papa.</span>
<span id="5"><sub>5</sub> E por ende dexa agora aqui la estoria de fablar dellos e torna a contar de Galieno e de Valeriano que regnaron depues dellos.</span>
