<span class="chapter">305</span>
<span class="rubric">De los fechos dell año trezeno.</span><br />
<span id="1"><sub>1</sub>En el trezeno año, que fue en la era de trezientos e treynta e siete, e lidio el cesar Galerio Maximino con Narseo rey de Persia dos vezes entre dos cibdades que avien nombre ell una Callinico e ell otra Carras, et fue vencido en amas aquellas lides</span>
<span id="2"><sub>2</sub> e perdio y toda su yente e todo cuanto traye; e esto no por que fuesse Galerio mal cavallero d'armas ni covarde, mas por mal consejo que ovo en cometer con poca yente a gentios que eran sin cuenta. E desque fue vencido, fuxo pora la cibdat de carras e no pudo y sofrir los persianos, e fuesse pora Diocleciano ell emperador a tierra de Egipto.</span>
<span id="3"><sub>3</sub> Et segund cuentan las estorias, recibiolo tan desdeñosamientre, porque fuera assi vencido, que assi como estava vestido con sus paños de porpola, como Cesar devie seer, ovo a correr a pie yacuantos migeros antel carro de Diocleciano.</span>
<span id="4"><sub>4</sub> Mas cuando vio aquello Galerio Maximino, tornosse pora tierra de Illirico et de Moesia, e llego grand algo en un año e muchas huestes a maravilla por ir lidiar otra vez con Narseo; e assi lo fizo, segund que adelante cuenta la estoria.</span>
