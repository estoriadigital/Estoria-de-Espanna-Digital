<span class="chapter">641</span>
<span id="1"><sub>1</sub>Andados tres años del regnado del rey Remiro, que fue en la era de sietecientos et sesenta et un año, cuando anda el año de la encarnacion en setecientos et veynte tres, e el del imperio de Luys en treze,</span>
<span id="2"><sub>2</sub> llamo el rey don Remiro los obispados et los abades que fueran con el en la fazienda que oviera con los moros</span>
<span id="3"><sub>3</sub> et uvo su consejo con ellos, e establecieron</span>
<span id="4"><sub>4</sub> que de cuantas jovadas de bueyes oviese en la tierra de cristianos que diesen de cada una señas medidas de pan como por primicia a los clerigos que serviesen la eglesia de Santiago,</span>
<span id="5"><sub>5</sub> e otrossi del vino de cadaño sendas medidas.</span>
<span id="7"><sub>7</sub> Otrossi establecieron pora siempre que de todas las ganancias que fiziessen cavalleros cristianos en huestes et en lides que oviesen con moros, que de aquel dia adelante que diesen otrossi a la eglesia de Santiago como en ofrenda otro tanto como un cavallero cayese en su parte.</span>
<span id="8"><sub>8</sub> E en este fecho cuando esto fue prometido a Santiago, estudieron y presientes dos arçobispos et cuatro obispos,</span>
<span id="9"><sub>9</sub> e fueron estos: Tubidio arçobispo de Cantabria e don Suero arçobispo de Oviedo,</span>
<span id="10"><sub>10</sub> don Ovieco obispo de Astorga, don Salamon obispo de Orens, don Rodrigo obispo de Lugo e don Pedro obispo de Iria;</span>
<span id="11"><sub>11</sub>otrossi fueron presentes don Ordoño fijo del rey don Ramiro e don Garcia hermano del rey, que otrossi era llamado rey, ca el rey don Ramiro tanto fue de grand bondat et de grand mesura et tanto amava al hermano quel fizo consigo compañero del regno.</span>
<span id="12"><sub>12</sub> Et d'alli adelantre nunca ya mas osaron los moros enviar pedir a los cristianos tributo de donzellas,</span>
<span id="13"><sub>13</sub> ca malamientre los traye et los quebrantava el rey don Remiro con el esfuerço e la ayuda de Santiago.</span>
