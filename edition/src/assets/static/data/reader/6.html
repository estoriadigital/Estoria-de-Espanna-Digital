<span class="chapter">6</span>
<span class="rubric">De cuemo Hercules poblo a Caliz e de las cosas que y fizo.</span><br />
<span id="1"><sub>1</sub>Despues que Hercules ovo tod esto fecho, ovo diez naves e metios en mar e passo d'Africa a España.</span>
<span id="2"><sub>2</sub> E troxo consigo un muy gran sabio del arte d'estronomia que ovo nombre Allas;</span>
<span id="3"><sub>3</sub> y este nombre ganara el porque morara mucho en el mont Allant, que es much alto catando las estrellas,</span>
<span id="4"><sub>4</sub> y este monte es cabo Cepta y entra por tierra d'Africa una partida.</span>
<span id="5"><sub>5</sub> Este Hercules desque passo d'Africa a España, arribo a una isla o entra el mar Mediterraneo en el mar Oceano, e por quel semejo que aquel logar era muy vicioso y estava en el comienço d'occident, fizo y una torre muy grand e puso ensomo una imagen de cobre bien fecha que catava contra orient e tenie en la mano diestra una grand llave en semejante cuemo que querie abrir puerta, e la mano siniestra tenie alçada e tenduda contra orient, e avie escrito en la palma: «Estos son los mojones de Hercules»;</span>
<span id="6"><sub>6</sub> e porque en latin dizen por mojones gades pusieron nombre a la isla Gades Hercules, aquella que oy en dia llaman Caliz.</span>
<span id="7"><sub>7</sub> Despues que esto ovo fecho, cojosse con sus naves e fue yendo por la mar fasta que llego al rio Betis que agora llaman Guadalquivir,</span>
<span id="8"><sub>8</sub> e fue yendo por el arriba fasta que llego al logar o es agora Sevilla poblada;</span>
<span id="9"><sub>9</sub> e siempre ivan catando por la ribera o fallarien buen logar o poblassen una grand cibdat, e no fallaron otro ninguno tan bueno cuemo aquel o agora es poblada Sevilla.</span>
<span id="10"><sub>10</sub> Estonce demando Hercules a Allas ell estrellero si farie alli cibdat;</span>
<span id="11"><sub>11</sub> el dixo que cibdat avrie alli muy grand, mas otro la poblarie ca no el.</span>
<span id="12"><sub>12</sub> E cuando lo oyo Hercules ovo grand pesar e preguntol que omne serie aquel que la poblarie;</span>
<span id="13"><sub>13</sub> el dixo que serie omne onrado e mas poderoso que el e de grandes fechos.</span>
<span id="14"><sub>14</sub> Cuando esto oyo Hercules dixo que el farie remembrança por que cuando viniesse aquel que sopiesse el logar o avie de seer la cibdat.</span>
