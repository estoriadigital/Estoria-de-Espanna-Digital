<span class="chapter">277</span>
<span id="1"><sub>1</sub>Desdel dezeno año fasta'l quinzeno no fallamos ningunas cosas granadas que de contar sean, si no tanto que fizieron a sant Sixto apostoligo de Roma, e fue ende el catorzeno e mantovo la eglesia doze años muy santamientre e a plazer de los cristianos.</span>
<span id="2"><sub>2</sub> E los romanos cuando vieron que ivan todas las tierras a mal e que eran partidas del señorio, començaron a escoger cavalleros en Roma aquellos que vieron que eran mas entendudos e mas pora fecho d'armas, e dieronles oficios e dignidades con que fuessen ganar la tierra;</span>
<span id="3"><sub>3</sub> e entre todos los otros fizieron a Palmireno, un cavallero d'un escudo e d'una lança, decurion, que quier tanto dezir cuemo señor de diez cavalleros. E el desque se vio en aquella onra, cuemoquier que se non toviesse por complido, por tal de pujar toda via mas, puño en servir al comun de Roma aquello mejor que el pudo.</span>
<span id="4"><sub>4</sub> E tomosse con aquellos pocos cavalleros que avie e allego muy grand gentio de aldeanos e de peones, e fuesse contra tierra de Parcia e lidio con los parcianos que se levantaran contra'll imperio, e mato tanta d'aquella yente que a pesar dellos llego su hueste a un logar que es llamado Tesifont.</span>
<span id="5"><sub>5</sub> E a aquella sazon era Imeneo obispo de la eglesia de Jerusalem, e entonce avino assi que Paulo Somosateno, obispo de la eglesia de Antioquia, que era omne muy sabidor, desacordo en la fe de la predicacion de todos los otros santos e levanto cuemo de cabo la heregia de Artemon.</span>
