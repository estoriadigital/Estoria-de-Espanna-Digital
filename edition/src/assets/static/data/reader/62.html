<span class="chapter">62</span>
<span class="rubric">De cuemo murio la reyna Dido.</span><br />
<span id="1"><sub>1</sub>Tal fue la carta cuemo aqui oyestes que envio Dido a Eneas.</span>
<span id="2"><sub>2</sub> Mas por que el non se quiso tornar nil envio respuesta dond ella fuesse pagada, tan grand fue el pesar que ovo por end que fizo ayuntar su corte de los omnes onrados e de tod ell otro pueblo,</span>
<span id="3"><sub>3</sub> e pues que se yuntaron, subio ella en somo de la su torre much alta que fiziera sobr'aquella peña que llamavan Birsa, e vistiosse sus paños muy ricos segund ell uso d'aquella tierra, e tollo las tresças e descabeñosse e rompio sus vestiduras por los pechos, e començo a llamar a so marido Acerva que oviera primero e a dezir aquellas palabras que ya oistes desuso en ell estoria.</span>
<span id="4"><sub>4</sub> E depues que las ovo dichas muchas vegadas, tomo ell espada quel diera Eneas e metiosla por los pechos assi quel passo a las espaldas, e dexos caer de la torre en aquella foguera cuemo ya oistes.</span>
<span id="5"><sub>5</sub> Mas agora dexa ell estoria de contar della e torna a dezir de cuemo fizieron los de Cartago depues de su muert.</span>
