<span class="chapter">681</span>
<span class="rubric">El regnado del segundo rey don Ordoño que regno catorzeno despues del rey don Pelayo se comiença. Capitulo primero. De las batallas que fizo el rey don Ordoño.</span><br />
<span id="1"><sub>1</sub>Luego que el rey don Garcia fue muerto, regno empos el su hermano don Ordoño el IIº VIIIº años e VI meses. El primero año de su regnado fue en la era de DCCCC e XXIIIIº, cuando andava el año de la encarnacion en DCCC e LXXXVI, et el del imperio de Arnulfo en uno e el del papa Basilio en otro et el de Odelo rey de Francia en otro e el de Abdalla rey de Cordova en XXIIII et el de los alaraves en CC e XCVII.</span>
<span id="3"><sub>3</sub> A este rey don Ordoño diera el rey don Alfonso su padre ante que muriesse Galizia por tierra que la oviesse de veer e de guardar.</span>
<span id="4"><sub>4</sub> Et pues que el ovo el regno, semejo bien a su buen padre en maneras,</span>
<span id="5"><sub>5</sub> ca era mucho entendudo e cuerdo, derechurero e muy fazedor de almosna a pobres, e mantenia bien el pueblo de su regno.</span>
<span id="6"><sub>6</sub> Et seyendo aun bivo su padre, saco hueste e quebranto e quemo muchas cibdades en la provincia Betica, que es tierra de Guadalquevir,</span>
<span id="8"><sub>8</sub> e corrio e astrago los campos enderredor e mato y muchos moros.</span>
<span id="9"><sub>9</sub> Et de la primera corrida que fizo priso una de las mas nobles e fuertes cibdades que en tierra de moros avie guerreandola cada dia,</span>
<span id="10"><sub>10</sub> e avie nombre Regel.</span>
<span id="11"><sub>11</sub> Desi torno mucho onrado e con grant prez e con grant aver de robos e de cativos pora Viseo, una cibdat de Portogal.</span>
<span id="12"><sub>12</sub> Otrossi luego que començo a regnar, saco su hueste e fue cercar Talavera.</span>
<span id="1300"><sub>1300</sub> Et cuando lo oyeron los moros de Cordova e de los otros logares aderredor, vinieron a acorrerlos.</span>
<span id="1400"><sub>1400</sub> Mas assi fue que por la merced de Dios, assi los que vinien en acorro como los que yazien en la villa atendiendo su ayuda, que todos fueron metudos a espada.</span>
<span id="1500"><sub>1500</sub> Et el rey don Ordoño entro luego la villa e robo cuanto y fallo e derribo los adarves e la villa, e preso al cabdiello de los de Cordova e aduxol cativo, e torno muy onrado a so regno e con grand prez e grand prea e con muchos cativos.</span>
<span id="1600"><sub>1600</sub> Pero dize don
Lucas de Tuy que ante que regnasse que fizo ell esto en el tiempo del rey don Garcia,</span>
<span id="1700"><sub>1700</sub> et que despues que el rey don Garcia fue muerto que se ayuntaron todos los altos omnes de España, obispos, condes e ricos omnes en la cibdad de Leon, e alli le alçaron rey</span>
<span id="1800"><sub>1800</sub> e fueron en ponerle la corona del regno X obispos.</span>
<span id="1900"><sub>1900</sub> Del segundo año del regnado deste rey don Ordoño non fallamos cosa granada que de contar sea en esta estoria de España.</span>
