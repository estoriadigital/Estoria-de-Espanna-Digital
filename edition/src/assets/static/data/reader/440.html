<span class="chapter">440</span>
<span class="rubric">De como Guntamundo rey de los uvandalos envio por Eugeni arçobispo de Cartago.</span><br />
<span id="1"><sub>1</sub>Andado esse cuarto año del regnado del rey Alarigo, que fue en la era de quinientos e ventiocho años, cuenta la estoria que yaziendo don Eugenio arcobispo de Cartago, que fue muy santo omne, con toda la otra clerizia en el desterramiento en que Ugnerigo los echara cuando mando cerrar las eglesias de los cristianos en Africa, asi como lo avemos ya contado ante desto en esta estoria,</span>
<span id="2"><sub>2</sub> que pues que sopo que era muerto esse Ugnerigo e que regnava en su logar su sobrino Guntamundo, quel envio rogar e dezir que se acordasse dell e de toda la otra clerizia que con ell era en como vivien muy lazrada vida e que los sacasse d'aquel periglo</span>
<span id="3"><sub>3</sub> e que amasse a Dios e se tornasse a ell e recebisse en si la ley de Cristo e la onrasse, ca esta era la salut de las almas de todos aquellos que la siguien e en ella acabavan su vida.</span>
<span id="4"><sub>4</sub> El rey Guntamundo oyo estonces muy bien los ruegos d'aquel don Eugenio arçobispo de Cartago e cumpliolos muy de grado,</span>
<span id="5"><sub>5</sub> e mando luego abrir todas las eglesias e envio por ell e por todos los otros que yazien en desterramiento e mandolos que sirviessen e onrassen a Dios e usassen de sus oficios e beneficios; e el mantovolos siempre en aquell estado d'alli adelante.</span>
<span id="6"><sub>6</sub> En este año otrosi murio Zeno emperador de Roma, e ovo empos ell ell imperio Anastasio e regno ventisiete años.</span>
<span id="7"><sub>7</sub> Mas agora dexa la estoria de fablar de los uvandalos e torna a contar de Teoderigo rey de los ostrogodos.</span>
