<span class="chapter">555</span>
<span class="rubric">De como el rey Egica dio a su fijo Vitiza el regno de Gallizia.</span><br />
<span id="1"><sub>1</sub>Andados diez años del regnado del rey Egica, que fue en la era de sietecientos e treynta e nueve, e cuando andava ell año de la encarnacion en sietecientos e uno, e el dell imperio de Tiberio en siete, fizo el rey Egica a Vitiza su fijo, el que oviera de Cisilona, rey de Gallizia tres años ante de su muerte,</span>
<span id="2"><sub>2</sub> e diogela toda a mandar assi como la tovieran los suevos que regnavan y e mandol que fiziesse su morada en Tuy, que es una de las cibdades de Gallizia mas viciosa.</span>
<span id="3"><sub>3</sub> Este rey Egica echara de tierra e en desterramiento al duc Fafila padre dell infante don Pelayo del que diremos adelante en su logar, e mandaral que morasse en aquella cibdad de Tuy.</span>
<span id="4"><sub>4</sub> E el morando alli, firiol Vitiza por ocasion de la mugier con un palo en la cabeça e llagol mal assi que murio el duc d'aquella ferida, e fue soterrado cerca Oruego en una villa que avie nombre Doze Manos, e agora dizenle Palacios.</span>
<span id="5"><sub>5</sub> Esse año cobro Justiniano ell imperio con ayuda de Terbello rey de los burgaros e descabeço a Leo e a Tiberio dentro en la carcel porquel tomaran ell imperio por fuerça,</span>
<span id="6"><sub>6</sub> e fizo sacar los ojos a Callinito el patriarca e echol de tierra en desterramiento porque era su enemigo,</span>
<span id="7"><sub>7</sub> e mato muchos a demas e destorpo d'aquellos que eran sus contrallos; e regno el desta vez segunda siete años.</span>
<span id="8"><sub>8</sub> Del onzeno año fasta'l trezeno del regnado del rey Egica non fallamos ninguna cosa que de contar sea que a la estoria pertenesca,</span>
<span id="9"><sub>9</sub> si non tanto que en el XI murio el papa Joan e fue puesto en su logar Sisinio el Primero, e fueron con ell ochaenta e cinco apostoligos. Mas non visco si non poco,</span>
<span id="10"><sub>10</sub> e pues que fue muerto pusieron en su logar a Costantin el Primero, e fueron con ell ochaenta e cinco apostoligos.</span>
