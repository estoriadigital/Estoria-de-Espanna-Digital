<span class="chapter">66</span>
<span class="rubric">De cuemo los romanos se partieron de Cartago e se fue Scipion a Roma.</span><br />
<span id="1"><sub>1</sub>Pues que el poder d'Africa llego a Cartago pora acorrella, los romanos que la tenien cercada ovieron su acuerdo que se tornassen pora Roma e que se guisassen mejor pora venir otra vez sobrella, mostrando que les menguava mucha gente de la que primero aduxieran e demas que no avien abondo de viandas, e a los otros crecie cada dia ayuda e todo lo que avien mester; e por end les semejo que era buena la tornada, y en este consejo fue Cipion el tribuno. E uno de los consules a que llamavan Sensorio fuesse derechamientre luego pora Roma;</span>
<span id="2"><sub>2</sub> mas ell otro consul a que dizien Manilio non quiso ir alla, ca semejol que aquella ida tan rebatosa mas se fazie como en manera de vencimiento que d'otra guisa,</span>
<span id="3"><sub>3</sub> e por end puso en so coraçon de non se ir d'aquella tierra fasta que fizies algun fecho que se tornasse a onra e a loor de Roma.</span>
<span id="4"><sub>4</sub> E luego tomo su hueste e fue buscar a Asdrubal, aquel que andava ayuntando las gentes por Africa que viniessen a acorrer Cartago,</span>
<span id="5"><sub>5</sub> e por que nol pudo fallar en una cibdat que llamavan Tegaza o cuydo que era, combatio la villa e prisola por fuerça, e mato y bien doze mil omnes e priso siete mil e robola toda de cuant y fallo, e fuesse con todo pora Roma.</span>
<span id="6"><sub>6</sub> Mas Cipion el tribuno luego que la hueste se partio de Cartago ante que el tomasse otra carrera, sopo cuemo muriera estonce Masinissa rey de Numidia, que era much amigo de los romanos bien avie sesaenta años o mas,</span>
<span id="7"><sub>7</sub> e cuemo dexara su fazienda en mano deste Cipion tan bien de su alma cuemo de sos fijos, que eran bien cuaraenta; e tod esto fiziera fiandosse en el mas que en otro omne onrado que fuesse en Roma.</span>
<span id="8"><sub>8</sub> E por ende luego que llego mandado a este Cipion, fuesse pora alla e fizo ayuntar todos los fijos d'aquel rey, y escojo tres d'aquellos que entendio que eran mas pora mantener el regno e partiogele,</span>
<span id="9"><sub>9</sub> e ordeno cuemo pensassen de los otros hermanos tan bien varones cuemo mugeres en manera cuemo visquiessen onrados e much abondadamientre cuemo convinie a fijos de rey.</span>
<span id="10"><sub>10</sub> E des que tod esto ovo assesegado con acuerdo de los omnes onrados de la tierra, aguisosse luego e tomo gente la mas que pudo el aver e tornosse otra vez a Cartago.</span>
<span id="11"><sub>11</sub> Y ell un Asdrubal d'aquellos que escogieran los de Cartago por cabdiello era sobrino d'aquel rey Masinisa, e por ende ovo sus vistas con Cipion cerca la cibdat, y en aquellas fablas sopieron aguisar los romanos por que a aquel Asdrubal mataron los suyos mismos a traycion.</span>
<span id="12"><sub>12</sub> E pues que esto fue fecho, tornosse Scipion a Roma e contoles del mal estado de la tierra d'Africa, e señalamientre de la cibdat de Cartago, diziendoles que si enviassen poder sobrella que la destruyrien pora siempre e ganarien toda la tierra.</span>
<span id="13"><sub>13</sub> E tantas buenas razones les mostro sobr'aquel fecho que ellos ovieron so acuerdo que enviassen a el mismo e fizieronlo assi.</span>
