<span class="chapter">669</span>
<span class="rubric">Capitulo XVIº. De los lugares que el rey don Alfonso poblo en Portogal e en Castilla.</span><br />
<span id="1"><sub>1</sub>Andados XXX años del regnado del rey don Alfonso el Magno, que fue en la era de DCCCC e IIIIº, cuando andava el año de la encarnacion en DCCC LXVI, e el del imperio de Loys en XV,</span>
<span id="2"><sub>2</sub> fue el rey don Alfonso sobre Coimbria, que tenien moros cercada,</span>
<span id="3"><sub>3</sub> e con la ayuda de Dios defendiola dellos e prisola e metiola so el su señorio.</span>
<span id="4"><sub>4</sub> E conquirio otras cibdades muchas que moros tenien en España</span>
<span id="5"><sub>5</sub> de guisa que fue mucho enSanchada e enxaltada la iglesia e la cristiandat al plazer de Dios.</span>
<span id="6"><sub>6</sub> Et poblo en Portogal estas cibdades que eran destroidas de moros: Bragana, Viseo, Lameo, et davan el Puerto;</span>
<span id="7"><sub>7</sub> e puso y obispos ordenados segund la manera de los sacramentos de santa iglesia.</span>
<span id="8"><sub>8</sub> Et poblo otrossi toda essa tierra fasta'l rio de Tajo.</span>
<span id="9"><sub>9</sub> Et en este año otrossi prisieron cavalleros del rey don Alfonso en batalla un moro que avie nombre Albolhayl, que era cabdiello e adelantado de los alaraves; e presentaronle al rey,</span>
<span id="10"><sub>10</sub> et el moro dio por si C mill moravedis d'oro</span>
<span id="11"><sub>11</sub> e el rey soltol de la prission,</span>
<span id="12"><sub>12</sub> e el moro fuesse su via pora tierra de moros.</span>
<span id="13"><sub>13</sub> Despues desto poblo el rey don Alfonso en los campos que dizen de los Godos, e estos son tierra de Campos e Toro, e los lugares que eran yermos e despoblados por el destruymiento de los moros,</span>
<span id="14"><sub>14</sub> e estos son Sietmancas, Dueñas e otras villas muchas.</span>
<span id="15"><sub>15</sub> E dio a Garcia su fijo la villa de Toro</span>
<span id="16"><sub>16</sub> Mas agora aqui de fablar del rey don Alfonso el Magno e diremos de Abdalla rey de Cordova.</span>
