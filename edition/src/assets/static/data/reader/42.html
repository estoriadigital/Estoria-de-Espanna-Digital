<span class="chapter">42</span>
<span class="rubric">De la muerte de Scipion ell Africano e de Annibal.</span><br />
<span id="1"><sub>1</sub>Ya oistes desuso en ell estoria de los grandes fechos que Scipion fiziera en España y en Africa a servicio e a onra de los romanos por que fue much onrado e temudo por todas las tierras, e cayo en tan grand prez que las gentes no fablavan d'otro sino del.</span>
<span id="2"><sub>2</sub> Mas ventura, que nunca dexa las cosas seer en un estado, aguiso assi que los romanos por envidia o por alguna otra razon que y acaecio echaronle de tierra, e andudo desterrado luengo tiempo.</span>
<span id="3"><sub>3</sub> Assi que ell año que eran consules Marco Clauio Marcel e Quinto Flavio Sabion, vino este Scipion al castiello de Biterno y estando alli echado de tierra, ovo una fermedat de que murio; e desta guisa fino Cipion Africano.</span>
<span id="4"><sub>4</sub> Annibal otrossi ell emperador d'Africa a poco tiempo que fue vassallo de los romanos, acaecieron guerras a Roma porque ovieron a enviar por el que les fuesse en huest e dend adelant alli o ellos mandassen.</span>
<span id="5"><sub>5</sub> Y ell non podiendo al fazer, movio pora alla,</span>
<span id="6"><sub>6</sub> mas en yendo con grand quebranto que ovo en so coraçon desvio so camino e fuesse pora un rey de Bitinia que avie nombre Prisinia,</span>
<span id="7"><sub>7</sub> y estando alli tanto ovo miedo de los romanos quel buscarien que bevio poçon con que murio.</span>
<span id="8"><sub>8</sub> E desta guisa finaron Scipion e Annibal que fizieron tan grandes fechos e fueron tan grandes omnes com avedes oido.</span>
<span id="9"><sub>9</sub> Mas agora dexa ell estoria de fablar dellos e torna a contar como los españoles se alçaron contra Roma e de las muy porfiosas contiendas que ovieron con ellos fasta que vinieron los godos.</span>
