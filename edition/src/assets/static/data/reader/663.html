<span class="chapter">663</span>
<span class="rubric">Capitulo Xº. De como Bernaldo pidio su padre al rey e de comol çayrio los servicios quel fiziera e lo desafio.</span><br />
<span id="1"><sub>1</sub>Andados VIII años del regnado del rey don Alfonso el Magno, que fue en la era de DCCC e LXXXII, cuando andava el año de la encarnacion en DCCC e XLª IIIIº, et el del imperio de Lotario en VIIIº,</span>
<span id="2"><sub>2</sub> fizo el rey don Alfonso por fuerça de cincuaesma sus cortes en Leon ricas e mucho onradas,</span>
<span id="3"><sub>3</sub> et mientra que duraron, lidiavan de cada dia toros e alançavan a tablados.</span>
<span id="4"><sub>4</sub> El rey seyendo muy alegre, fue un dia ver los cavalleros que alançavan al tablado,</span>
<span id="5"><sub>5</sub> mas pocos avie y quel pudiessen alcançar.</span>
<span id="6"><sub>6</sub> Dos altos omnes que avien y entonces en la corte que avien nombre el uno Oriozgodos e el otro Tiobala, los que deximos ya suso en la estoria,</span>
<span id="7"><sub>7</sub> cuando vieron que Bernado nunca sallie alli, ovieron su consejo de irlo dezir a la reyna que por ruego della fuesse Bernado a alançar.</span>
<span id="8"><sub>8</sub> La reyna cuando lo oyo, embio por el e dixol:</span>
<span id="9"><sub>9</sub> «Don Bernado, ruegovos que cavalguedes agora por el mio amor e que vayades lançar al tablado, ca yo vos prometo que luego que el rey venga a yantar que luegol pida vuestro padre, e bien creo que me le dara».</span>
<span id="10"><sub>10</sub> Bernaldo cavalgo entonces e fue alançar al tablado e quebrantol luego;</span>
<span id="11"><sub>11</sub> pues que el tablado fue quebrantado, fuesse el rey a yantar.</span>
<span id="12"><sub>12</sub> Oriosgodos et el conde Tiobala fueron luego a la reyna dezirle que lo que prometiera a Bernado que gelo cumpliesse.</span>
<span id="13"><sub>13</sub> La reyna cavalgo entonces e fue ver al rey.</span>
<span id="14"><sub>14</sub> El rey cuando la vio, dixol:</span>
<span id="15"><sub>15</sub> «Reyna, ¿que demandades aca, o que vos plaz?».</span>
<span id="16"><sub>16</sub> Ella dixo: «Señor, yo nunca vos pedi aun don ninguno que fuese,</span>
<span id="17"><sub>17</sub> e este es el primero que vos agora quiero pedir.</span>
<span id="18"><sub>18</sub> Ruegovos que me dedes el conde Sandiaz que yaze preso».</span>
<span id="19"><sub>19</sub> El rey cuando aquello oyo ovo ende grant pesar, e dixol que lo non farie, ca non querie quebrantar la jura que el rey Casto fiziera.</span>
<span id="20"><sub>20</sub> La reyna con grant pesar que ovo desto tornosse pora su palacio.</span>
<span id="21"><sub>21</sub> Bernaldo cuando aquello vio fuesse pora'l rey e pidiol merced llorando de los ojos quel diesse su padre,</span>
<span id="22"><sub>22</sub> et dixol el rey muy sañudamiente que lo non farie</span>
<span id="23"><sub>23</sub> e que si nunca jamas gelo osasse dezir quel mandarie echar alli o su padre yazie.</span>
<span id="24"><sub>24</sub> Et dixol Bernaldo: «Señor, por cuantos servicios vos yo fiz, bien me devedes vos dar mio padre, ca bien sabedes vos de como vos yo
acorri con el mio cavallo en Benavente cuando vos mataron el vuestro en la batalla que ovistes con el moro Ores, e dexistesme que vos pidiesse un don e vos que me le dariedes.</span>
<span id="25"><sub>25</sub> Et yo pedivos mio padre, e vos otorgastes de me le dar.</span>
<span id="26"><sub>26</sub> Otrossi cuando fustes desa vez lidiar con el moro Alchaman que yazie sobre Çamora, bien sabedes lo que yo y fiz por vuestro amor,</span>
<span id="27"><sub>27</sub> et pues que la batalla fue vençuda, prometistesme otrossi que me dariedes mio padre.</span>
<span id="28"><sub>28</sub> Agora pues que veo que lo non queredes fazer, rieptovos por ende a vos e a todo vuestro linage e a todos los de vuestra parte son,</span>
<span id="29"><sub>29</sub> ca Señor membrar vos deviedes otrossi de como vos yo acorri cerca'l rio de Oruego cuando estavades cercado de moros e vos tenien en cueta de muerte».</span>
<span id="30"><sub>30</sub> Cuando aquello le oyo dezir el rey, fue irado contra el e dixol:</span>
<span id="31"><sub>31</sub> «Don Bernaldo, pues que assi es, mandovos yo que me salgades de todo el regno, e non vos de plago mas de IX dias.</span>
<span id="32"><sub>32</sub> Et digovos que si d'alli adelante vos fallare en toda mi tierra que vos yo mandare echar alli o vuestro padre yaze, quel tengades y compaña».</span>
<span id="33"><sub>33</sub> Bernaldo cuando aquello oyo, ovo ende grant pessar e dixo:</span>
<span id="34"><sub>34</sub> «rey, pues que me vos dades IX dias de plazo que vos salga del regno, yo fazer lo he.</span>
<span id="35"><sub>35</sub> Mas digovos que si d'alli adelant vos yo fallare otrossi en yermo o en poblado que bien fio en Dios que me daredes al conde Sandiaz si vos le yo quisiere tomar».</span>
<span id="36"><sub>36</sub> E pues que esto ovo dicho, fuesse su via.</span>
<span id="37"><sub>37</sub> Cuando aquello vieron tres ricos omnes que andavan en la corte del rey, que avien nombre Blasco Melendes e Suero Blasquez e don Muño de Leon,</span>
<span id="38"><sub>38</sub> que eran parientes muy cercanos de Bernaldo, besaron la mano del rey e espidieronsele e fueronse con el e con grant cavalleria pora Saldaña.</span>
<span id="39"><sub>39</sub> Et estando Bernaldo en Saldaña, corrie tierra de Leon e guerreava muy de rezio cuanto el mas podie al rey don Alfonso; et duraron estas guerras dos años.</span>
<span id="40"><sub>40</sub> Mas agora dexamos aqui de fablar desto e diremos de los moros.</span>
