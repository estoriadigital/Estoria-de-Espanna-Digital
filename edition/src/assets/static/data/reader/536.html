<span class="chapter">536</span>
<span class="rubric">Del concilio que fizo el rey Bamba e de como partio los arçobispados e los obispados.</span><br />
<span id="1"><sub>1</sub>Andados cuatro años del regnado del rey Bamba, que fue en la era de sietecientos e dizesiete años, e cuan andava ell año de la encarnacion en seyscientos e setaenta e nueve e el imperio de Costantin en catorze e el del papa Agato en cuatro, ayunto este onrado rey Bamba ell onzeno concilio en Toledo.</span>
<span id="2"><sub>2</sub> E fueron y allegados todos los arçobispos e los obispos de la tierra e los personeros de los que non pudieron venir.</span>
<span id="3"><sub>3</sub> E la primera cosa que y fue fecha fizo leer ante si las cronicas de los reys que fueron ante del por que mas ligeramientre pudiesse departir los terminos de las parroquias como fueran, ya en otro tiempo partidas, por que cada una oviesse su renda sabuda assi como era derecho e como lo fallassen en aquell traslado.</span>
<span id="4"><sub>4</sub> E ya contamos ante desto en esta estoria que el primero rey de los uvandalos que regno en Gallizia e en Asturias que ovo nombre Gunderigo,</span>
<span id="5"><sub>5</sub> e este poblo una cibdad a que puso nombre Luceo, e esta es Luego.</span>
<span id="6"><sub>6</sub> Despues de los uvandalos regnaron en Gallizia los suevos,</span>
<span id="7"><sub>7</sub> e el primero rey dellos fue Emerigo assi como dixiemos ya.</span>
<span id="8"><sub>8</sub> Despues de Ermerigo regno Riocila,</span>
<span id="9"><sub>9</sub> desi Franta,</span>
<span id="10"><sub>10</sub> empos esto Remismundo.</span>
<span id="11"><sub>11</sub> Despues desto regno Teodemiro; este fue mui buen rey e catolico e fizo fazer concilio en Gallizia en la cibdad de Lugo.</span>
<span id="12"><sub>12</sub> E fue en este concilio Adaulfo obispo de Leon con todos los otros obispos que eran y de Gallizia pora confirmar ell escrito del departimiento de los arçobispos e de los obispados que el rey querie fazer, ca el departio los arçobispados e los obispados de tierra de Gallisia e de Portogal;</span>
<span id="13"><sub>13</sub> e esto departimiento otorgo despues el rey Bamba. E el departimiento que el rey Teodemiro fizo fue este: la seeja de Lugo tenga todas las Asturias fasta los Montes Pireneos,</span>
<span id="14"><sub>14</sub> desi por el grand rio que dizen Deva e por toda la ribera del mar Occeano fasta Bizcana e dend por somo del rostro de la montaña del Cabrio e por las puestas que dizen de Santa Agada assi como va a Pozazal, e a Loma de Foyos dessouno con el campo que dizen Erbolia e el castiello de Godon assi como va derechamientre a Alva fasta'll arvol de Cuadros;</span>
<span id="15"><sub>15</sub> desi por ell arroyo de Umanan e dend a Luna assi como va derechamientre a Valdana e a Paredes de Flaziana fasta o llega a los montes Pireneos;</span>
<span id="16"><sub>16</sub> e dend assi como va derecha a Coyanca e sal a Villa Quexida, desi a Coyanquella e por Ventosa fasta'l rio de Orvego;</span>
<span id="17"><sub>17</sub> dend a Gallizia e a Asuarna e a Val Luega assi como va derechamientre a Sarria e dend al Paramo fasta'l rio de Miño;</span>
<span id="18"><sub>18</sub> desi toda Lemos assi como va por Uminzo e Verismo e Semiviano e Froylana fasta'l rio de Sil;</span>
<span id="19"><sub>19</sub> desi toda Limia con las eglesias de Petrayo, que son fechas e con las que se faran entrel rio d'Arnoya e de Sil, assi como va derechamientre al termino de Monte Baron e por agua de Zore fasta en fondon de Arnoya assi como corre ayuso fasta'l rio de Miño, e de Vega fasta fasta la portiella de Vatiati e las eglesias de Salar que es entre Arnoya e Sil, e las eglesias de Barrosa;</span>
<span id="20"><sub>20</sub> e son estas: Castiella, Cusanca, Barbantes, Amon, Asona, Camba, Aviancos. Esto todo deve seer de la eglesia de Lugo.</span>
