<span class="chapter">637</span>
<span class="rubric">El capitulo de como el rey don Alfonso mato a Mahomad.</span><br />
<span id="1"><sub>1</sub>Andados XL años del reynado del rey don Alfonso el Casto, que fue en la era de DCCC e Lª VI, cuando andava el año de la incarnacion en DCCCXIX, e el del emperador de Roma e rey de Francia en XIX, pues que Mahomad, aquel moro de que agora dixiemos, ovo complidos dos años que morava en Galizia, tomol ell diablo al coraçon e alçose con sobervia e cuydo de como farie traycion al rey don Alfonso,</span>
<span id="2"><sub>2</sub> e allego muy grant hueste de moros e començo de correr e de destroir toda la tierra e de fazer en ella mucho mal; e asi como el cuydara fazer traycion a Alhacan e a su fijo Abderrahmen, asi lo quisiera fazer al rey don Alfonso alla en la tierra o bivie e guarecie.</span>
<span id="3"><sub>3</sub> El rey don Alfonso cuando lo sopo, pesol muy de coraçon e guiso su hueste e fue sobre el.</span>
<span id="4"><sub>4</sub> Otrosi el moro cuando esto vio, comoquier que se enforçase en la grant cavalleria que tenie, ovo grant miedo del rey don Alfonso e alçose con los suyos en un castiello que a nombre Santa Cristina.</span>
<span id="5"><sub>5</sub> Et el rey asi como llego, cercol alli e mando fazer caños de cada parte al castiello.</span>
<span id="6"><sub>6</sub> El traydor cuando se vio asi cuytado, como tenie muchos moros salio fuera e lidio con el rey,</span>
<span id="7"><sub>7</sub> mas al cabo fue vencido e cortaronle la cabeça, e el rey priso el castiello.</span>
<span id="8"><sub>8</sub> Pero dize aqui don Lucas de Tuy que non salio del castiello, mas que los cavalleros del rey foradaron el castiello e entraron dentro e prisieronle e descabeçaronle luego e levaron la cabeça al rey. E morieron y de los moros mas de Lª mill e cativaron muchos. E tornose el rey don Alfonso con grant ganancia e con grant prez pora Oviedo.</span>
<span id="9"><sub>9</sub> Este rey don Alfonso era casado, mas pero nunca ovo que ver con su muger, ante se mantovo bien e limpiamiente e fizo muy santa vida e buena, e mantovo su reyno en justicia e en derecho, e fue amado de Dios e de los omnes.</span>
<span id="10"><sub>10</sub> E dize don Lucas de Tuy que aquella su muger que avie nombre Berta e era hermana del rey Carlos el Grant.</span>
