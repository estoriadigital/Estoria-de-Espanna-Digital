<span class="chapter">397</span>
<span class="rubric">Dell assentamiento de Scicia e de cuemo se mantovo en ella la hueste de los godos.</span><br />
<span id="1"><sub>1</sub>Tierra de Scicia yaze en frontera de tierra de Germania de parte de occident, e en esta tierra es el rio Istro e o el nace fazesse la tierra ancha.</span>
<span id="2"><sub>2</sub> Et tiene esta tierra de Scicia de parte de orient los pueblos seres et en so comienço la ribera del mar Caspio, de parte de occident los germanos e el rio Instula, et contra medio a Ponto e contra'l cabo la postremeria del rio Danubio, et alli se acaba.</span>
<span id="3"><sub>3</sub> E son en el comienço desta tierra de Scicia los montes que dizen Rifeos, e estos parten a Asia e a Europa, que son las dos de las tres partes de toda la tierra.</span>
<span id="4"><sub>4</sub> Destos montes nace el rio a que llaman Tanays; cae en una laguna muy grand que llaman Meotida, et segund cuenta ell arçobispo don Rodrigo en esta laguna se acaba este rio, ca y pierde el nombre.</span>
<span id="5"><sub>5</sub> E la primera yente de Scicia de parte de orient son unos que llaman gepidas; de aguilon, que es la parte del cierço, tierra de Misia con sus pueblos; del viento abrego, que es mediodia, el grand rio Danubio, de occident las Venecias con muchos pueblos, que an muchos nombres, que maguer que son agora departidos por compañas et por tierras, pero todos an nombre los sclavos e la tierra Sclavonia.</span>
<span id="6"><sub>6</sub> E los godos pues que descendieron d'unas sierras o moravan, destroyeron Grecia, Macedonia, Ponto, Asia, Illirico. Tovieron acerca de quinze años a Macedonia, a Illirico;</span>
<span id="7"><sub>7</sub> e depues moraron cerca aquella laguna Meotida, que fue su morada e el primer logar de tierra de Scicia en que ellos fizieron cabeça de so regno, e alli ovieron por rey a Filimer.</span>
<span id="8"><sub>8</sub> La segunda vez fizieron cabeça de so señorio en tierra de Dacia e de Misia, et alli ovieron un filosofo muy sabio que dixieron Zeutan, e despues deste ovieron otro a que llamaron Dicineo empos este a Zalmaren.</span>
<span id="9"><sub>9</sub> Et deste cuentan las estorias que fue muy sabio a maravilla en la filosofia, et d'alli adelant non mingo a los godos qui les enseñasse los saberes.</span>
<span id="10"><sub>10</sub> Et por esta razon fueron los godos mas sabios que todas las otras yentes estrañas de guisa que, segund cuenta un sabio que dixieron Dio, querien semejar a los griegos en saber;</span>
<span id="11"><sub>11</sub> e este sabio Dio fue griego e compuso en el lenguage de Grecia las estorias de los godos, et dize que a los mas nobles dellos que les llamavan pilleatos,</span>
<span id="12"><sub>12</sub> e pilleatos quiere dezir tanto cuemo cavalleros que traen sombreros por onra de la cavalleria; e destos pileatos fazien los godos sos reyes et sos obispos.</span>
<span id="13"><sub>13</sub> Et tanto alaba aquel sabio Dio a los godos en batalla que diz que Mars, a quien los gentiles llamavan dios de batalla, que desta yent de los godos naciera e por ende lo llama Virgilio padre e adelantado e cabdiello de los getas en fecho d'armas.</span>
<span id="14"><sub>14</sub> Et por esta razon los godos asmando que al so dios, que era adelantado de las batallas, que con sangre de cativos le avien a amansar, e siemprel fazien sacrificios de sangre de omnes que prendien en las lides.</span>
<span id="15"><sub>15</sub> La tercera vez fizieron cabeça de so regno en Ponto, e d'alli adelante començaron a ir mejorando mucho mas en sus costumbres et a seer mas mansos e mas piadosos e mas sabios.</span>
<span id="16"><sub>16</sub> Et partiense por linages e paravan sus tiendas et posavan apartados cada un linage a su parte; e fazien arcos de nervios con grand maestria,</span>
<span id="17"><sub>17</sub> et por esto dize Lucan: «Tendet los arcos de Armenia fechos de nervios de los getas».</span>
<span id="18"><sub>18</sub> E alli començaron a aver otrossi cantores e cantares e instrumentos de musica et maestros que cantassen con ellos.</span>
