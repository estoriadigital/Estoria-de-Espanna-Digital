<span class="chapter">10</span>
<span class="rubric">De los fechos que fizo el rey Espan en España e de cuemo poblo la isla de Caliz.</span><br />
<span id="1"><sub>1</sub>Espan sobrino d'Ercules, que finco por señor en España, andudo por la tierra e fizola poblar y endereçar, ca era muy maltrecha y destroida por la grand guerra que fiziera Hercules.</span>
<span id="2"><sub>2</sub> E com era omne sabio y entendudo soposse apoderar della e poblo los puertos de la mar e otrosi logares en las montañas por o entendio que podrie venir daño d'otras yentes a la tierra, e poblo muy grandes villas e buenas e fizo y lavores maravillosas.</span>
<span id="3"><sub>3</sub> E la una dellas es la cibdat a que agora llaman Segovia, e pusol este nombre porque fue poblada cab una peña que dizien Govia, e alli fizo muy maravillosa obra pora adozir ell agua a la cibdat assi cuemo oy dia parece.</span>
<span id="4"><sub>4</sub> E acabo la torre d'Alfaro que començara Hercules, que es cabo la Cruña;</span>
<span id="5"><sub>5</sub> E com era omne muy sabidor fizo fazer por grand sabiduria un grand espejo que veyen en el venir las naves por el mar de muy lueñe e pusol en somo d'aquella torre, y esto fizo el por aguardarse d'otras yentes sil viniessen guerrear por mar.</span>
<span id="6"><sub>6</sub> E porque ell era omne que amava justicia e derecho e fazie bien a los omnes, amavanle todos tanto que assi cuemo Hercules se apoderava de la tierra por fuerça assi este se apoderava della por amor.</span>
<span id="7"><sub>7</sub> E des que toda la ovo poblada e assesegada, escojo pora su morada Caliz, la isla de Hercules, y esto fizo el membrandosse de la criança e del bien que Hercules le fiziera.</span>
<span id="8"><sub>8</sub> E porque en el logar no avie poblança ninguna sino la torre que Hercules fiziera, ovo de morar en tiendas fasta que fizo y una villa pequeña en que morava.</span>
