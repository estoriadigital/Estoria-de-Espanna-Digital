<span class="chapter">378</span>
<span class="rubric">Del quinzeno año en que fue el rey Gunderico cercar Cartagena e la destruxo.</span><br />
<span id="1"><sub>1</sub>En la era de cuatrocientos e sessenta e seys años, e cuando andava el regno de Gunderico en quinze e el de Hermerico en veyntiuno e ell imperio de Teodosio en diziocho e el de Valentiniano en uno, e llego el rey Gunderico con sus huestes a la provincia de Cartagena que mantenien los alanos e robola toda e destruxola;</span>
<span id="2"><sub>2</sub> e desi cerco la cibdat que era entonce llamada Cartago la dell Esparto e destruxola toda otrossi bien, cuemo la destruyera ya ell otra vez Scipio Africano depues que oviera destroida a la grand Cartago la de Africa.</span>
<span id="3"><sub>3</sub> E segund cuentan las estorias, en aquella cibdat de Cartagena fuera antiguamietre la onra e la dignidat que es agora en la eglesia de Toledo, ca depues que la ovieron assi destroida los uvandalos, mudaronla los godos en su tiempo a la eglesia de Toledo;</span>
<span id="4"><sub>4</sub> e muchas vezes es llamada la eglesia toledana en las escrituras la eglesia de Cartagena.</span>
