<span class="chapter">22</span>
<span class="rubric">De lo que fizo Annibal en España.</span><br />
<span id="1"><sub>1</sub>Andados quinientos e treynta e cinco años desde que Roma fuera poblada e dozientos y novaenta des que començaran los consules, en la sazon que tenien el consulado Cornelio e Numicio fue este fecho de Sigüença que ya oyestes.</span>
<span id="2"><sub>2</sub> E assi acaecio que de guisa la fallaron desbastecida de viandas que desdel dia que la cercaron a ocho meses la ovieron tomada.</span>
<span id="3"><sub>3</sub> Depues que ell emperador Annibal ovo esto fecho, cayo grand miedo sobre todos los españoles;</span>
<span id="4"><sub>4</sub> e envio luego a todos los castiellos e a las villas con ruegos e con amenazas ques le tornassen, e la mayor partida dellos fizieronlo assi.</span>
<span id="5"><sub>5</sub> Y el pues que vio que avie vengado so padre, membrosse de la yura que el fiziera que nunca avrie paz con romanos,</span>
<span id="6"><sub>6</sub> e por sabor de non tardar mas en España, dexo y sos hermanos por cabdiellos: all uno dizien Asdrubal y all otro Magon.</span>
<span id="7"><sub>7</sub> E plogo mucho a los españoles porques iva, ca era omne fuerte e bravo e avie muy grand sabor de destroir la tierra,</span>
<span id="8"><sub>8</sub> pero pesoles mucho por los hermanos que y dexava, mas non pudieron al fazer si no sofrirlo.</span>
<span id="9"><sub>9</sub> E Annibal pues que ovo castigado a sos hermanos cuemo mantoviessen la tierra, tomo aquella gente que troxiera d'Africa e de los españoles cuantos quiso e fuesse contra los romanos.</span>
<span id="10"><sub>10</sub> Mas agora dexa ell estoria de fablar de sos hermanos que eran en España por contar assumadamientre del que era señor de la mayor parte della los grandes fechos que fizo contra los romanos.</span>
