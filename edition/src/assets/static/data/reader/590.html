<span class="chapter">590</span>
<span class="rubric">De la muerte del rey Fafila e del mal que fizo Alhaytam rey de Cordova a los moros que se le quisieran alçar.</span><br />
<span id="1"><sub>1</sub>Andados dos años del regnado del rey Fafila, que fue en la era de sietecientos e setaenta e un año, cuando andava ell año de la encarnacion en sietecientos e treynta e tres,</span>
<span id="2"><sub>2</sub> este rey Fafila fue omne liviano de seso e amava mucho la caça mas que non devie.</span>
<span id="3"><sub>3</sub> E el corriendo un dia mont, fallosse con un osso e defendio a todos los suyos que gele dexassen,</span>
<span id="4"><sub>4</sub> e ell atreviendosse en su fuerça fue lidiar con ell un por otro e fue assi por su mala ventura quel mato el osso.</span>
<span id="5"><sub>5</sub> Esse año otrossi envio Isca amiramomellin por rey de España un que avie nombre Alhaytam fijo de Obeth, e assi como llego a España demostrosse por muy bravo e mucho esquivo con el poder que traye, e mantovo el regno muy cruamientre diez meses.</span>
<span id="6"><sub>6</sub> E algunos de los alaraves ovieron sus fablas por ende de comol matassen, mas Alhaytam sopolo luego e prisolos e atormentolos muy mal, desi enviolos allend mar e fizolos alla descabeçar.</span>
<span id="7"><sub>7</sub> Entre aquellos alaraves que el penara e mandava descabeçar avie uno a que dizien Zath, que era omne de muy grand liñage entrellos e noble por si mismo e rico e abondado de todos bienes;</span>
<span id="8"><sub>8</sub> e ya como que fue, uvio escapar e fuxo ante quel descabecassen, e fuesse pora sus parientes e pora los d'aquellos a que Alhatam mandara descabeçar e contoles todo el fecho.</span>
<span id="9"><sub>9</sub> Desi fueronse todos pora Isca amiramomellin e demostrarongelo.</span>
<span id="10"><sub>10</sub> Isca envio estonces con aquel Zath a España uno que avie nombre Mammen con muy grand cavalleria, e mandol que fuesse como de rebata de guisa que non tardasse mucho por que Alhaytam lo pudiesse saber e quel echasse del regno, e que fuesse el rey e señor de la tierra.</span>
<span id="11"><sub>11</sub> Mas agora dexa la estoria de fablar de los moros e torna a contar del rey don Alfonsso el Catilico.</span>
