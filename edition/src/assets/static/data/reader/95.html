<span class="chapter">95</span>
<span class="rubric">De las yentes que vinieron en ayuda de Julio Cesar.</span><br />
<span id="1"><sub>1</sub>Avie Julio Cesar grandes cavallerias assi cuemo avemos dicho, e tenielas esparzudas por muchos logares o les mandara estar de morada.</span>
<span id="2"><sub>2</sub> E pues que a este fecho se descubriera e era ya en ello, envio por ellas e por las otras yentes de sus conquistas e por sos principes e por otros de las tierras fronteras a quien rogo que viniessen en su ayuda.</span>
<span id="3"><sub>3</sub> E fueron y estas yentes assi cuemo las cuenta Lucano:</span>
<span id="4"><sub>4</sub> los de las riberas del rio Vogeso,</span>
<span id="5"><sub>5</sub> los lingones, que eran buenos guerreros; e de las Francias estos: e los de las riberas del rio Isara e los rutenos e los de las riberas del rio Arar e los de las del rio Varo, que va cerca los terminos de Italia, e los de las riberas del mar del puerto de Hercules.</span>
<span id="6"><sub>6</sub> E otrosi los de las riberas del otro mar que cubre la tierra a tiempos e levanta ende los pueblos e la descubre a tiempos, e pueblanla de cabo e dizen que estas son las Sirtes, e los de tierra de Meneto, e los de las riberas del rio Satiro;</span>
<span id="7"><sub>7</sub> los de las del rio Tabellico fasta o cae en la mar, e dizen que esta es una tierra a que llaman Talhaburg, e los de Santonges e los de Bitur;</span>
<span id="8"><sub>8</sub> los de Sanz, que eran omnes libres en armas, los de Lemozin, los de Rems otrosi muy braceros,</span>
<span id="9"><sub>9</sub> los de las riberas del rio Sena que va por Paris,</span>
<span id="10"><sub>10</sub> los de Belvis sabidores de lidiar en las carretas cuando avien batalla, los de Alvernia, que se llamavan hermanos de los de Italia, los nervos, los Vangiones e los batanos, que eran omnes bravos, los de las riberas del rio Cinga,</span>
<span id="11"><sub>11</sub> los de las del Rodano como toma del rio Araris e va fasta en la mar, los de la cibdat Gebennas;</span>
<span id="12"><sub>12</sub> los de todas las montañas de las tierras desta cibdat, que son muy altas e de mucha nieve siempre, e los de la cibdat Trebeta, los ligures, que trayen los cabellos luengos en otro tiempo e agora cercenados, e los que fazien sacrificio de sangre de omne a la planeta de Mercurio a que llamavan en aquella tierra teutanes, e los que fazien otrosi a eso que es la de Mars, e los que a la de Jupiter a que dizen Tamaris;</span>
<span id="13"><sub>13</sub> los que a la de la luna, e esto era en tierra de Scicia so septentrion, o son los omnes crueles como salvages.</span>
<span id="14"><sub>14</sub> Alli vinieron otrosi los bardos, ques trabajavan mucho de leer nigromancia e eran muy sabios en ella y en otros saberes estraños segund cuenta Lucano, e los caycos de las riberas del rio Cayco e los de las del rio Reno.</span>
<span id="15"><sub>15</sub> E sin estos fueron y otras gentes muchas que non son aqui nombradas.</span>
