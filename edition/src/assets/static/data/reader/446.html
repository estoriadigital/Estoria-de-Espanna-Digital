<span class="chapter">446</span>
<span class="rubric">De como fue alçado por rey Gisalaygo e de lo que fizo la reyna Amalasuent.</span><br />
<span id="1"><sub>1</sub>Este rey Alarigo de qui avemos dicho fuera casado con la reyna Amalassuent fija del rey Teoderigo de Italia del que dixiemos ya otrossi,</span>
<span id="2"><sub>2</sub> e dexo a su muerte un fijo pequeño que avie nombre Amalarigo, que oviera en aquella reyna Amalassuent, que non avie aun de edad mas de cinco años.</span>
<span id="3"><sub>3</sub> E el rey Eurigo de quien a ya contado la estoria ante desto oviera dos fijos: ell uno lindo, e este fue ell rey Alarigo del que agora dixiemos; e otro de ganancia a que dixieron Gisalaygo.</span>
<span id="4"><sub>4</sub> E cuando los godos viron como fincara tan pequeño aquel niño fijo del rey Alarigo e de la reyna Amalasuent, quisieran dellos y ovo foir con el pora España la de yuso por alçarle y por su Rey;</span>
<span id="5"><sub>5</sub> mas porque vieron que estavan en tiempo de guerras e de conquistas e avien mester rey uviado, dexaronse d'aquello e alçaron por rey a Gisalaygo hermano del rey Alarigo, que fue maguer que era de ganancia; e fue esto en la cibdad de Narbona, e regno cuatro años.</span>
<span id="6"><sub>6</sub> E el primero año del su regnado fue en la era de quinientos e cuarenta e ocho años, e cuando andava el año de la encarnacion en quinientos e diez, e el dell imperio de Anastasio en vente e el dell papa Hormisda en VI e el de Glodoveo rey de Francia en ventesex e el de Trasamundo rey de los uvandalos en dizesex e el de los reys arrianos de los suevos en cuarenta e nueve e el de Teoderigo rey de los ostrogodos en dizenueve e el de Zeliobes rey de los ugnos en cuarenta e nueve.</span>
<span id="7"><sub>7</sub> Cuenta la estoria que cuando la reyna Amalasuent vio que a Gisalaygo alçaran por rey que se fue con su fijo Amalarigo pora Italia al rey Teoderigo su padre.</span>
<span id="8"><sub>8</sub> E el rey Teoderigo, pero que vio deseredados el nieto e la fija e porque sopo la priessa e la quexa con que lo fizieran los godos, non lo tovo por sin guisa, ca se perderien si d'otra manera fuesse, e sufriolo.</span>
<span id="9"><sub>9</sub> E essa reyna Amalasuent e su fijo fincaron estonces con el rey Teoderigo e visquieron y con el,</span>
<span id="10"><sub>10</sub> pero esse infant Amalarigo despues que fue grand mancebo, tornose a las Españas e regno y como vos contaremos adelant.</span>
