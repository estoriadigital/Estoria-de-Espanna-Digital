<span class="chapter">518</span>
<span class="rubric">Del tercero concilio que fizo el rey Recesvindo en Toledo.</span><br />
<span id="1"><sub>1</sub>Andados ocho años del regnado del rey Recesvindo, que fue en la era de sietecientos e dos años, e cuando andava ell año de la encarnacion en seyscientos e sesaenta e cuatro, e el dell imperio de Costant en veynticinco, fizo el rey Recesvindo la tercera vez concilio en Toledo; e este fue el dezeno concilio.</span>
<span id="2"><sub>2</sub> E era un Eugenio arçobispo dessa misma cibdad.</span>
<span id="3"><sub>3</sub> E escreviron y sus nombres: Fugitivo arçobispo de Sevilla e Fructuoso arçobispo de Bragana,</span>
<span id="4"><sub>4</sub> e los obispos que eran de sos arçobispados e los vicarios de los obispos que non vinieron;</span>
<span id="5"><sub>5</sub> e fueron en el otrosi los altos omnes del palacio del rey, e fueron por todos los obispos e los personeros veynticinco.</span>
<span id="6"><sub>6</sub> E fue fecho este concilio en la eglesia de sant Pedro e de sant Paulo, e pusieron en el muchas buenas cosas que fueron pora salud del cuerpo e dell alma.</span>
<span id="7"><sub>7</sub> Este rey amava de coraçon la santa fe e avie por costumbre de demandar la santa escritura mucho a menudo a los que veye que la sabien e los articulos de la fe,</span>
<span id="8"><sub>8</sub> e avie sabor de fablar en la santa escritura e onrava e afeytava los altares de las eglesias con ricos paños, ricos adobios.</span>
<span id="9"><sub>9</sub> En tiempo deste rey contecio una eclipsi del sol assi que aparecioron las estrellas a medio dia, e fueron todos los de España mucho espantados por end.</span>
<span id="10"><sub>10</sub> E luego en esse año entraron los gascones con grand hueste por la tierra,</span>
<span id="11"><sub>11</sub> e el rey fue a ellos e segudolos ende daño que y prendiesse.</span>
<span id="12"><sub>12</sub> Este Recesvindo amo e onro mucho a todos los omnes, e fue ell otrossi mucho amado de todos e servido.</span>
