<span class="chapter">436</span>
<span class="rubric">De lo que contecio en ell año dizeochavo.</span><br />
<span id="1"><sub>1</sub>En el dizeochavo año del regno de Eurico rey de los godos, que fue en la era de quinientos e ventecinco años, e avino assi que Teodorico el rey de los astrogodos viniendo en Constanopla muy vicioso e much onrado con el emperador Zeno, començaron los astrogodos en la tierra o vinien a porfazar entre si e a dezir que por su mal vieran  ellos las pazes que el rey Teoderico avie con los romanos,</span>
<span id="2"><sub>2</sub> ca no podien fallar viandas e murien de fambre, e no eran osados de robar de las gientes sus vezinas por razon de las pazes e de las treguas que avie con ell emperador; e enviaronlo assi dezir a Teoderico su señor.</span>
<span id="3"><sub>3</sub> E el tanto que lo oyo, contolo luego all emperador Zeno,</span>
<span id="4"><sub>4</sub> e ell emperador, que querie muy grand bien al rey Teoderico, ovo duelo de la fambre e de la lazeria de los ostrogodos e penso en su coraçon cual tierra les podrie dar que no fuesse cosa que se le tornasse en daño ni en su deservicio.</span>
<span id="5"><sub>5</sub> E sabet que ell emperador Zeno a aquella sazon avie la cabeça e la siella del su emperio en la cipdat de Costantinopla, e nol obedecie Roma ni Italia por razon que Orestes, un patricio, se alçara con ella e fiziera ende emperador a un su fijo que avie nombre Augustudulo.</span>
<span id="6"><sub>6</sub> E Odoacer rey de los herulos saliera bien de los cabos de Pannonia con todas sus gentes e con muchas otras estrañas, e viniera a Italia e sagudara a Orestes el patricio e tolliera la porpola a Augustudulo su fijo e todo el señorio, e ganara Roma e la cipdat de Ticina e toda Italia; e fue ende rey catorze años assessegadamientre e paz que nol dio ninguno contienda sobrello.</span>
<span id="7"><sub>7</sub> E con este pessar el emperador Zeno e por no perder su amigo el rey Teoderico en qui el provara tantas bondades, otorgo aquell año Roma e toda Italia a Teoderico en que viniessen los astrogodos e que la ganasse de Odoacer rey de los herulos e fuesse rey della, e acomendol mucho el senado e todo el pueblo de los romanos que les fiziesse much algo e los aguardasse como a si mimo.</span>
<span id="8"><sub>8</sub> E sobresto el rey Teoderico partiosse luego dell emperador Zeno e fuese pora los ostrogodos, e mandolos que se guissassen pora ir conquerir Italia que les avie dando el emperador.</span>
<span id="9"><sub>9</sub> E ellos cuando lo oyeron fueron muy alegres e no quisieron tardar, e guissaronse luego e movieron sus huestes por ir contra Italia.</span>
<span id="10"><sub>10</sub> E dieronles salto en la carrera Traxilla el rey de los gepidas e Bussa el rey de los Bulgaros con muchas de sus gientes e de la otra gente tanta que no podrie seer contada.</span>
<span id="11"><sub>11</sub> E desi saliose de tierra de Misia e passo por las Pannonias e fuesse pora Italia a lidiar con el rey Odoacer.</span>
<span id="12"><sub>12</sub> Mas agora dexa qui la estoria de fablar de los ostrogodos e torna a contar de los vesegudos.</span>
