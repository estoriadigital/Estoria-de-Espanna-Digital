<span class="chapter">60</span>
<span class="rubric">De cuemo fuxo Eneas d'Africa e dexo la reyna Dido.</span><br />
<span id="1"><sub>1</sub>Mucho era bienandant Eneas en Africa con la reyna Dido:</span>
<span id="2"><sub>2</sub> primeramientre que avie a ella por muger, que era muy fermosa e muy sesuda, demas que avie el señorio de Cartago e de tod aquella tierra, e fazien todos cuant el mandava e otrossi muy grandes riquezas ademas quel diera ella;</span>
<span id="3"><sub>3</sub> y estas cosas le fazien seer vicioso e rico e poderoso, e duro assi bien tres años en esta bienandança.</span>
<span id="4"><sub>4</sub> Mas ventura, que pocas vezes dexa a omne ficar en un estado, guiso por que lo perdiesse todo Eneas assi cuemo contaremos.</span>
<span id="5"><sub>5</sub> En aquella cibdat de Cartago avie un grand templo que fiziera fazer la reyna Dido a onra d'Escolapio cuando poblara la cibdat,</span>
<span id="6"><sub>6</sub> e por que los omnes oviessen mayor sabor de venir fazer y oracion, fiziera y pintar muchas estorias de los grandes fechos que acaecieran por el mundo, e señaladamientre la de Troya, que fuera aun poca sazon avie.</span>
<span id="7"><sub>7</sub> Y estas debuxaduras eran tan bien figuradas e tan ricamientre que mejor non podrien seer,</span>
<span id="8"><sub>8</sub> y era cada una estoria fecha por si apartadamientre;</span>
<span id="9"><sub>9</sub> e porque la de Troya fizieran a postremas que todas las otras, pintaronla fuera en un portal que era cuemo logar apartado.</span>
<span id="10"><sub>10</sub> Y Eneas, maguer que muchas vezes viniera a aquel templo e viera las otras estorias, no avie visto la de Troya.</span>
<span id="11"><sub>11</sub> Ond acaecio assi que la reyna su muger levol alla e mostrol tod'el templo e las riquezas que y avie e aquellas estorias todas,</span>
<span id="12"><sub>12</sub> e a postremas levol a aquel logar o era pintada ell estoria de Troya e mostrogela.</span>
<span id="13"><sub>13</sub> Y el cuando la vio, ovo ende muy grand pesar,</span>
<span id="14"><sub>14</sub> lo uno porque tan noble cibdat com aquella fuera destroida e murieran y tantos omnes buenos,</span>
<span id="15"><sub>15</sub> lo al porque entendio que los omnes d'aquella tierra sabien por aquellas pinturas mas de su fazienda que el non quisiera.</span>
<span id="16"><sub>16</sub> E por end partios d'alli con muy grand pesar, pero sopos encobrir tan bien que non gelo sopo ninguno, e puso en so coraçon d'irse d'aquella tierra e nunca tornar y mas.</span>
<span id="17"><sub>17</sub> E busco carrera cuemo lo dixies a su mugier de manera que nol pesasse, e las razones quel mostro quel dexasse ir fueron estas:</span>
<span id="18"><sub>18</sub> dixo que cuando so padre muriera en Cezilia quel prometiera de fazer grandes onras en su sepultura, e de dar mucho por su alma cuando consejo oviesse que lo pudiesse fazer, ca estonce no lo uviara complir nin tenie de que;</span>
<span id="19"><sub>19</sub> mas pues que era rico e abondado que en todas las guisas tenie que lo devie complir, e por end querie ir alla e quel rogava quel ploguiesse, ca no lo podie escusar.</span>
<span id="20"><sub>20</sub> Ella cuando lo oyo, pesol tan de coraçon que mas non podrie, e llorando muy fuerte antel rogol que no lo fiziesse, diziendol que non podrie ir a ninguna tierra o tanta onral fiziessen com en aquella ni de que tan señor fuesse,</span>
<span id="21"><sub>21</sub> e otrossi que non podrie ir a ninguna parte o fallasse tal cibdat com aquella ni fazella de nuevo, ni mugier que tantol amas com ellal amava ni que tantas onras le fiziesse ni que tanto oviesse fecho por el;</span>
<span id="22"><sub>22</sub> e demas que bien sabie las yuras y el pleyto que oviera con ella cuando casaran que nunca la dexas.</span>
<span id="23"><sub>23</sub> Mas por todas estas razones ni por otras muchas quel dixo ni por muchas lagrimas que echo antel ni por grande duelo que fizo, nol pudo desviar ques non fuesse.</span>
<span id="24"><sub>24</sub> Pero prometiendol todavia ques tornarie a ella, e ella creyendo que serie assi, conortos yacuanto e guisol muy bien y enviol much onradamient, ca d'otra guisa non se pudiera ir de la tierra d'Africa si no con plazer della, ca ella era señora de Cartago e de toda la otra tierra enderredor.</span>
<span id="25"><sub>25</sub> Eneas despues que se espidio de su mugier, non quiso luego entrar en mar, mas andudo una pieça por la tierra porque los omnes buenos e onrados se pudiessen espedir del antes que se fuesse e otrossi porque pudiesse catar puerto por o se fuesse mas aina a Italia.</span>
