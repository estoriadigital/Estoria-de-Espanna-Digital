<span class="chapter">180</span>
<span class="rubric">De lo que contecio en ell año trezeno.</span><br />
<span id="1"><sub>1</sub>En el trezeno año, que fue a ochocientos e veynte años de la puebla de Roma, e que andava la era en ciento e siete e ell año de Nuestro Señor en sessaenta e nueve, e el de Agripa en veynt e tres,</span>
<span id="2"><sub>2</sub> avino assi que ell emperador Nero con la su grand maldat mando prender a sant Paulo e echallo en carcel; lo uno por consejo de Simon Mago quel metio en ello una grand partida, lo otro porque era del linage de los judios a qui avie el cogido muy grand malquerencia en su coraçon porque eran alçados contra'l imperio.</span>
<span id="3"><sub>3</sub> E sant Paulo yaziendo alli preso, convertio a la fe de Jesucristo muchos de la compaña de Nero e gano la compañia e la amiztat de Seneca de Cordova maestro del cesar, por muchas cartas que se enviavan ell uno all otro;</span>
<span id="4"><sub>4</sub> e Nero cuando lo sopo, mando matar a Seneca e a Lucan su sobrino. E aquel año mato todos los nobles senadores de Roma, e a sus fijos de cada uno dellos echolos de la cibdat e fizolos morir a pozon e a fambre.</span>
<span id="5"><sub>5</sub> Otrossi fallamos escrito que andava en su casa un omne del linage de los egiptianos que avie por costumbre de comer carne crua e quequier quel pusiessen delante,</span>
<span id="6"><sub>6</sub> e Nero con grand crueza echavale los omnes vivos que los matasse ant el e los comiesse.</span>
<span id="7"><sub>7</sub> E sabet que aquel año mismo envio ell emperador a Vespasiano, que era maestro de la su cavalleria, a Judea a quebrantar los judios que se le alvoroçaran e se levantaran contra'l su señorio, que los domasse e les fiziesse dar el tributo que no querien pechar.</span>
<span id="8"><sub>8</sub> E otrosi sabet que a la ora que Nero avie de ir en hueste la primera cosa de que avie cuydado era de guisar sus carretas en que levasse sus organos e sus estrumentos e las cosas que avie mester pora su jogleria, e de fazer vestir todas sus amigas a manera de omnes e de las mostrar a ferir de segures e mayormientre a tirar dardos a manera de las amazonas.</span>
<span id="9"><sub>9</sub> E fallamos que avie Nero muy gran cobdicia que durasse el su nombre por siempre;</span>
<span id="10"><sub>10</sub> mas no lo fazie con seso ni con recabdo, e por esta cobdicia tollie el los nombres antigos a muchas cosas e a muchas cibdades,</span>
<span id="11"><sub>11</sub> e ponieles nuevo del suyo assi cuemo el mes de abril, que puso nombre neroneo, e a Roma que la llamassen Neropolim.</span>
