<span class="chapter">465</span>
<span class="rubric">De como Agila fue guerrear a los de Cordova e fue y desbaratado.</span><br />
<span id="1"><sub>1</sub>Luego que Teodisclo fue muerto, e alçaron los godos por rey a Agila e regno V años.</span>
<span id="2"><sub>2</sub> E el primero año del su regnado fue e en la era de quinientos e ochaenta e ocho años, e cuando andava ell año de la encarnacion en quinientos e cincuaenta, e el dell imperio de Justiniano en veynticuatro e el del papa Virgilio en quinze e el de Lotario rey de Francia en treynta e siete e el de los reys arrianos de los suevos en ochaenta e nueve e el de Totila rey de los ostrogodos en nueve.</span>
<span id="3"><sub>3</sub> Este rey Agila en el primero año del su regnado començo luego guerra con los de Cordova,</span>
<span id="4"><sub>4</sub> e por desprez de la cristiandad fizo ensuziar la sepultura del benedito martir sant Ascisclo e mando y posar sus omnes e meter y las bestias.</span>
<span id="5"><sub>5</sub> Desi bolvio un torneo con los de la villa e por la vertud d'aquel santo quel desonrara levo ende mal galardon tal cual el merecie, ca fue alli muy mal afontado e desonrado, e mantaronli un su fijo e perdio todos los mejores de la hueste con su cavalleria e todo lo al cuanto traye.</span>
<span id="6"><sub>6</sub> E el cofondudo e vençudo d'aquella guissa, fuxo muy lazradamientre e con el grand pavor que ovo de la muert.</span>
<span id="7"><sub>7</sub> Mas agora dexamos aqui de fablar de los godos de España e diremos de los ostrogodos.</span>
