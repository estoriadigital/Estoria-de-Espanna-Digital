<span class="chapter">107</span>
<span class="rubric">De la alabança que cuenta Plinio de Pompeyo el Grand.</span><br />
<span id="1"><sub>1</sub>Plinio fabla de las naturas e de las noblezas de los omnes en el XXVIII capitulo del seteno libro de la Natural estoria.</span>
<span id="2"><sub>2</sub> Et dize sobre razon de alabar los nobles fechos de Pompeyo el Grand e de Julio Cesar que mayor onra era de Roma que la su alabança della fuesse contada de dos principes o aun mas que d'uno solo, por que cuantos mas buenos principes y oviesse tanto mas alabada e onrada era Roma.</span>
<span id="3"><sub>3</sub> E diz assi que maguer que Julio Cesar era tan grand omne e fiziera tanto cuemo avemos dicho e diremos aun, que pero este Pompeyo el Grand mantoviera Roma ante que el e fue señor del so imperio e no otro princep ninguno como el fasta'l so tiempo.</span>
<span id="4"><sub>4</sub> Et conquirio muy grand part de las mayores tierras del mundo e metiolas so el señorio del imperio de Roma, e fue el señor dellas por Roma.</span>
<span id="5"><sub>5</sub> Et tanto pujo a seer omne de grand guisa e tantos fizo de buenos fechos e granados que diz que si las batallas que el vencio e todos los sos grandes fechos e las sus noblezas contasse omne que non solamientre las lides e las conquistas del grand Alexandre, mas aun las de Hercules e del princep Libero Padre que conquirio a Asia e fue señor della, non serien mayores nin mas que fueron las d'aquel Pompeyo el Grand. Ca el cobro el regno de Sezilla que avie perdudo Roma e gano a Africa e las metio so el poder de los romanos, lo que nunca fiziera otro princep ante del.</span>
<span id="6"><sub>6</sub> Desi vino a las Españas e lidio con los españoles e venciolos,</span>
<span id="7"><sub>7</sub> et tomo y por fuerça seyscientas e setaenta e VI entre villas e castiellos grandes</span>
<span id="8"><sub>8</sub> et conquirio la tierra e las yentes, e ayunto d'aquella vez las Españas all Imperio Romano. Et esto fue de las Alpes fasta las postremeras tierras de occident.</span>
<span id="9"><sub>9</sub> Et desbarato los cossarios que robavan los puertos e las tierras e tenien presos todos los mares; et tod esto dexo ell en escrito.</span>
<span id="10"><sub>10</sub> Et fue aquel Pompeyo el Grand de los mas mesurados e mas complidos princep de bondat que en el mundo ovo fasta en la su sazon, segund cuenta del la estoria de Orosio,</span>
<span id="11"><sub>11</sub> et siempre bienandant e muy aventurado en guerras fasta que Julio Cesar le vencio assi cuemo oistes.</span>
<span id="12"><sub>12</sub> Mas agora dexa la estoria de fablar del e torna a contar de cuemo Julio Cesar fizo d'alli adelant fasta que murio.</span>
