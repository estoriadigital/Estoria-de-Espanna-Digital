<span class="chapter">196</span>
<span class="rubric">De los fechos dell año seteno.</span><br />
<span id="1"><sub>1</sub>En ell seteno año, que fue en la era de cient e cuaraenta e cuatro,</span>
<span id="2"><sub>2</sub> avino assi que se alçaron a Trajano ell emperador los de Dacia e los de Sicia, los españoles e los sarmatas, los osroevos e los aravianos, los de Bosforo e los de la isla de Colcos, los de Celeucia, los de Tesifont, Babiloña, todas las tierras de India. A los de Dacia e de Sicia conquirio por batalla</span>
<span id="3"><sub>3</sub> e echo de Dacia al rey Dacibalo, e fizo la tierra provincia de Roma e otras muchas de las que estavan a derredor della.</span>
<span id="4"><sub>4</sub> A Seleutica e a Tesifont e a Babiloña apremiolas por grandes guerras e por muchas cercas, e entrolas por fuerça e fizolas obedecer all imperio.</span>
<span id="5"><sub>5</sub> E contra los de India puso en el mar vermejo muy grand flota por les apremiar por tierra e por mar, e conquirio todas las tierras e tornolas al su señorio.</span>
<span id="6"><sub>6</sub> Los de Salmacia e de Osroe e de Aravia e de Bosforo e de la isla de Colcos</span>
<span id="7"><sub>7</sub> e los de tierra de España dieronsele sin guerra e fizieronle sus omenages, e el recibiolos en su fialdat.</span>
<span id="8"><sub>8</sub> E por que se le no alçassen mas aquellas tierras ni otras ningunas guiso catorze legiones de cavalleros e envio los partidos por todas las tierras del mundo, e mandoles que defiziessen todas las cibdades que eran pobladas en las altezas e las poblassen en el llano.</span>
<span id="9"><sub>9</sub> E las dos destas legiones enviolas a las Españas, e despoblaron y dos cibdades que estavan en alto, e ell una avie nombre Sublancia e ell otra Flor;</span>
<span id="10"><sub>10</sub> e poblaron a Flor en un llano no muy lexos dond ant estava e pusieronle nombre Legion porque la poblo ell una d'aquellas dos legiones.</span>
<span id="11"><sub>11</sub> E mando Trajano fazer entonce sobrel rio Tajo la puente que dizen d'Alcantata, e fizo por toda Castiella muchas otras cosas buenas e estrañas por nobleza de la tierra, e dessi porque era ende natural e que durasse y el so nombre por siempre.</span>
<span id="12"><sub>12</sub> E en aquel año soterraron en Roma a sant Pedro e a sant Paulo,</span>
<span id="13"><sub>13</sub> e a sant Andres en Patras cibdad de Acaya en tierra de Grecia;</span>
<span id="14"><sub>14</sub> e a sant Yago el fijo de Zebedeo en la torre de Marmetica, e depues por la vertud de Dios fue aducho a Galizia, que es la postremera provincia de España.</span>
<span id="15"><sub>15</sub> Sant Joan apostol fue soterrado en Efeso, sant Filipo con sus fijas en Jerapol, sant Bartolome en Anarbon, una cibdat de Armenia la Mayor; santo Tomas en Galamia, una cibdat de India; sant Yague el Menor el fijo de Alfeo en Jeruslam cerca'l templo, sant Juda Tadeo en Beruth, sant Simon el fijo de Cleofas cerca'l templo de Jerusalem, sant Barnabas en la isla de Chipre, sant Mateo apostol e evangelista en los montes de Turquia, sant Lucas en Bitinia, sant Marcos en Buoles en Alexandria, sant Tito disciplo de sant Paulo en Creta.</span>
<span id="16"><sub>16</sub> Desdel seteno año fasta'l dizeseteno no fallamos escrita ninguna cosa que de contar sea, si no tanto que en el dezeno segund cuentan las estorias quexo el senado de Roma mucho a Trajano ell emperador que diesse a los gentiles poder de fazer mal a los cristianos, e ell ovogelo a otorgar a grand pesar dessi. E sobresto fue movida la tercera persecucion en la cristiandat depues de la de Nero,</span>
<span id="17"><sub>17</sub> e fue crucificado en Jerusalem Simon Cleofas sobrino de Santiago el Menor, que fuera ende obispo depos el, e avie setaenta e nueve años que naciera cuando lo crucifigaron.</span>
