<span class="chapter">147</span>
<span class="rubric">De lo que contecio a los treynta e tres años.</span><br />
<span id="1"><sub>1</sub>A los treynta e tres años, en que se cumplieron sietecientos e cuaraenta e dos de la puebla de Roma,</span>
<span id="2"><sub>2</sub> e que andava la era en treynta,</span>
<span id="3"><sub>3</sub> avino assi que los romanos, que avien grand sabor de fazer al cesar todas las onras que pudiessen por los muchos bienes que en ell avie, pues que vieron que se non dexava llamar señor del mundo, llamaronlo el muy grand obispo, que quiere tanto dezir cuemo qui entiende sobre los otros e a cuydado dellos por mantenellos cuemo fazie Octaviano, que avie cuydado de governar e mantener tod el mundo.</span>
<span id="4"><sub>4</sub> Es año se leo en Roma primeramientre la retorica latina, e poblo Herodes la torre de Straton e por onra del cesar pusol nombre Cesarea, e fizo muchas otras obras maravillosas en las cibdades de Siria que tenie.</span>
<span id="5"><sub>5</sub> E sabet otrossi que entonce los romanos por las grandes pazes que avie por tod el mundo, que era assessegado so el señorio de Octaviano, fizieron en Roma un templo de maravillosa obra que llamavan la deessa paz de las pazes, bien cuemo dizien a la luna deessa de castidat e a Ceres su madre deessa de las miesses e a otras deessas de muchas cosas.</span>
<span id="6"><sub>6</sub> E des que el templo fue acabado de fazer e consagrado, enviaron sus mandaderos muchos e much onrados all idolo del sol que es en cabo de la isla de Delos cerca de las arenas, e fizieronle sus sacrificios e preguntaronle d'aquel templo si durarie por siempre o cuanto serie el su tiempo;</span>
<span id="7"><sub>7</sub> et el idolo respondioles que avie de durar fasta que pariesse Virgen.</span>
<span id="8"><sub>8</sub> E en este logar departen las estorias e dizen que los espiritos que estavan en los idolos, pero que eran espiritos de mentira, muchas vezes dizien verdat en las cosas por premia dell espirito de la verdat que gelo fazie dezir bien cuemo en fecho deste templo segund que adelant oiredes.</span>
