<span class="chapter">8</span>
<span class="rubric">De cuemo Hercules lidio con el rey Gerion yl mato.</span><br />
<span id="1"><sub>1</sub>Hercules de que ya oyestes dezir des que ovo fechas aquellas dos imagenes de Caliz e de Sevilla, ovo sabor de veer toda la tierra que era llamada Esperia.</span>
<span id="2"><sub>2</sub> E metios por la costera de la mar fasta que llego a un logar o es agora poblada Lixbona;</span>
<span id="3"><sub>3</sub> e fue depues poblada que Troya fue destroida la segunda vez, e començarala a poblar un nieto d'Ulixes que avie aquel mismo nombre, e porque el no la uvio acabar ante de su muert, mando a una su fija que avie nombre Buena que la acabasse, y ella fizolo assi e ayunto el nombre de so padre y el suyo e pusol nombre Lixbona.</span>
<span id="4"><sub>4</sub> E cuando Hercules llego a aquel logar, sopo como un rey muy poderoso avie en Esperia que tenie la tierra desde Tajo fasta en Duero, e porque avie siete provincias en su señorio fue dicho en las fabliellas antiguas que avie siete cabeças; y este fue Gerion, y era gigante muy fuerte e muy liger de guisa que por fuerça derecha avie conquista la tierra, e avienle por fuerça a dar los omnes la meatad de cuanto avien tan bien de los fijos e de las fijas cuemo de lo al, e a los que no lo querien fazer matavalos;</span>
<span id="5"><sub>5</sub> e por esto era muy malquisto de todas las gentes, mas no osavan ir contra el por que no avie y qui los defender.</span>
<span id="6"><sub>6</sub> E cuando sopieron que Hercules vinie, enviaronle dezir que el que tantos buenos fechos fiziera e tantos omnes sacara de premia e de mal señorio que acorriesse a ellos, e quel darien toda la tierra.</span>
<span id="7"><sub>7</sub> Cuando esto oyo Hercules, plogol mucho e fuesse pora alla, ca maguer ell era del linage de los gigantes e muy fuerte, no era por esso omne cruo ni de mala señoria, ante era muy piadoso a los buenos e muy bravo e fuert a los malos; e cuando oyo las querellas d'aquellas yentes, doliosse dellas e fuesse pora ellos.</span>
<span id="8"><sub>8</sub> E cuando Gerion lo sopo, fuesse con sus huestes pora aquel logar o fue depues poblada la cibdat que dizen Cruña, que era estonce yermo.</span>
<span id="9"><sub>9</sub> Hercules envio dezir a Gerion que las yentes no avien por que matarse ni por que lazrar, mas que lidiassen ellos amos un por otro y el que venciesse que fuesse toda la tierra suya.</span>
<span id="10"><sub>10</sub> E Gerion atreviendose en su valentia e demas que era mayor que el, dixo quel plazie.</span>
<span id="11"><sub>11</sub> E lidiaron tres dias que nos podien vencer; en cabo vencio Hercules e cortol la cabeça, e mando en aquel logar fazer una torre muy grand e fizo meter la cabeça de Gerion en el cimiento.</span>
<span id="12"><sub>12</sub> E mando poblar y una grand cibdat, e fazie escrevir los nombres de los omnes e de las mugeres que y vinien poblar; y el primero poblador que y vino fue una muger que avie nombre Cruña, e por essol puso assi nombre a la cibdat; e una grand partida de la gente que el traye fueran de Galacia, e mandolos poblar alli, e por esso fue llamada aquella tierra Galizia.</span>
<span id="13"><sub>13</sub> Depues que Hercules ovo poblado Galizia, vinosse contra parte de mediodia ribera de la mar fasta un rio que dizen Ana, que quier dezir en griego tanto cuemo topo, porque va a logares escondido so tierra e depues sale, e aquel nombre nuncal fue camiado, antel llaman agora Guadiana.</span>
<span id="14"><sub>14</sub> E porquel semejo la tierra buena pora criar ganados e otrossi pora caça, moro y una grand sazon e fizo y sos juegos, e mostro y grandes alegrias porque venciera a Gerion e ganara toda la tierra de que ell era señor;</span>
<span id="15"><sub>15</sub> e por aquellos juegos que el fizo alli dizen algunos que puso a aquella tierra nombre Lusitaña, que quier dezir en romanz tanto como juegos de Ana.</span>
<span id="16"><sub>16</sub> E depues que esto ovo fecho, fuesse pora Guadalquivir al logar o mandara fazer la imagen e fallola erzida e plogol mucho; desi fue adelant alli o mandara fazer la villa sobre los palos e pusol nombre Hispalis, e mandola cercar de muro e de torres</span>
<span id="17"><sub>17</sub> E depues fue assi yendo ribera de la mar poblando los logares quel semejaron que eran de poblar fasta que llego a Cartagena, que ovo este nombre de Cartago la grand, que es en Africa que poblo la reyna Dido.</span>
<span id="18"><sub>18</sub> E algunos dizen que por despecho quel fizieron los d'aquella tierra que passo aquend mar en España e poblo otra villa que dizen Cartagena, e solienle llamar antiguamientre Cartagena Espartera porque toda la tierra o es ell esparto, que llaman agora Montaragon, obedecie a ella.</span>
<span id="19"><sub>19</sub> E d'alli era rey un omne muy grand e muy fuerte que llamavan Caco, e avie otrossi en so poder las tierras que llamavan Celtiberia e Carpentaña, e cuando oyo dezir que vinie Hercules, nol quiso obedecer cuemo los otros, mas saco su hueste e fue lidiar con el,</span>
<span id="20"><sub>20</sub> e fue vençudo Caco, e fuxo a un monte much alto que es en Celtiberia a que puso el nombre de si mismo, ca porque dizien a el Caco pusol nombre Moncayo, y era logar o avie el grand sabor de morar porque era logar muy sano e tenie cabo de si sos ganados; e por esso fuxo a aquel logar cuydandose amparar y.</span>
<span id="21"><sub>21</sub> Mas cuando sopo que Hercules iva empos el, nol oso y atender e fuxo pora tierra de Roma a un monte que llaman Aventino, que es cerca la cibdat que llaman Lavina,</span>
<span id="22"><sub>22</sub> e aun alli nos trovo guarecer e metios dentro en una cueva muy fonda e cerrola con una grand piedra molar e pusol de parte de dentro grandes cadenas de fierro;</span>
<span id="23"><sub>23</sub> e cuand era de noche salie e fazie el mal que podie por la tierra, desi tornavas alli e cerrava la puerta de la cueva, e porque era liger e corredor mas que otro omne e tomava las cabeças de los omnes e de las bestias que matava e colgavalas a la puerta de parte de fuera, cuydavan que comie los cuerpos de los omnes tan bien cuemo de las bestias, e por esso dizien que era medio omne e media bestia.</span>
<span id="24"><sub>24</sub> En aquella cueva estudo una grand sazon fasta que vino Hercules yl mato alli segund cuenta la su estoria.</span>
<span id="25"><sub>25</sub> Mas porque esto non conviene a los fechos d'España dexamos de fablar dello e tornamos a contar d'Ercules e de las cosas que fizo en España depues que vencio a Caco.</span>
