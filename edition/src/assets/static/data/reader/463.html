<span class="chapter">463</span>
<span class="rubric">De como alçaron a Teodisclo por rey e de lo que fizo Totila rey de los ostrogodos en Italia.</span><br />
<span id="1"><sub>1</sub>Pues que ell rey Teudio fue muerto alçaron los godos por rey a Teodisclo, que era su cabdiello, e regno dos años.</span>
<span id="2"><sub>2</sub> E el primero año del su regnado fue en la era de quinientos e ochaenta e seys, e cuando andava ell año de la encarnacion en quinientos e cuarenta e ocho, e el dell imperio de Justiniano en veyntedos e el del papa Virgilio en cuatorze e el de Lotario rey de Francia en treynta e cinco e el de los reys arriano de los suevos en ochaenta e siete e el de Totila rey de los ostrogodos en siete.</span>
<span id="3"><sub>3</sub> Pues que Totila rey de los ostrogodos ovo presa la cibdad de Roma, moro y con los romanos unos pocos de dias tan assessegado e tan a plazer de todos como padre con fijos assi que non demostrava en si crueldad ninguna d'aquella que ante avie;</span>
<span id="4"><sub>4</sub> e los romanos e todos los otros tovieron que non era esto por al si non por los castigos que el recibiera de sant Beneyto que nol fuera por provar si avie en ell spirito de profecia.</span>
<span id="5"><sub>5</sub> Despues desto salio Totila de Roma e fuesse pora Italia, e guerreo muy de rezio las cibdades de Emilia quel yazien vezinas en derredor e toda la otra tierra de Italia,</span>
<span id="6"><sub>6</sub> e destruxo e derribo el castiello de Perusio e el de Fulgineo e mato todos los omnes que y fallo, e murio entrellos Herculino obispo de Perusio, mas ante que moriesse fizol Totila sofrir mucho martirio.</span>
<span id="7"><sub>7</sub> Otrossi fizo prender a sant Beneyto el Menor, que morava cerca la cibdad de Campania, que era santo omne e de muy santa vida, e mandaval quemar dentro en la cella o morava, mas non pudieron. Totila cuando aquello vio, mandol echar en un forno ardent;</span>
<span id="8"><sub>8</sub> mas sant Beneyto salio ende otro dia tan sano que solamientre non se le llego el fuego a ningunas de sus vestiduras, e esto venie por la vertud de Dios.</span>
<span id="9"><sub>9</sub> Los moradores de la tierra cuando se veyron tan maltrechos e con tan grandes daños que prendien de Totila non lo podiendo ya sofrir, fueron a los senadores de Roma e mostrarongelo;</span>
<span id="10"><sub>10</sub> los senadores enviaronlo luego dezir all emperador Justiniano e que puñassen en aver y otro consejo.</span>
<span id="11"><sub>11</sub> Mas agora dexamos aqui de fablar de los ostrogodos e diremos de los godos de España.</span>
