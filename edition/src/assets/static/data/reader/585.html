<span class="chapter">585</span>
<span class="rubric">De la muerte de Izid amiramomellin e de la de Haçam rey de Cordova.</span><br />
<span id="1"><sub>1</sub>Andados IX años del regnado del rey don Pelayo, que fue en la era de sietecientos e sessaenta e V,</span>
<span id="2"><sub>2</sub> fue Haçam rey de Cordova sobre Taraçona e destruxo toda la tierra e fizo y mucho mal.</span>
<span id="3"><sub>3</sub> E en tornandosse d'alla e indo pora Narbona, mataronle sus omnes a traycion aviendo ya dos e medio que regnara.</span>
<span id="4"><sub>4</sub> Izid rey de los alaraves luego que lo sopo, envio por rey de España uno que avie nombre Ambiza, e regno cuatro años e medio e mantovo el regno muy bien.</span>
<span id="5"><sub>5</sub> E trabajosse mucho de dar guerra e batalla muy a menudo a los franceses,</span>
<span id="6"><sub>6</sub> pero guiandosse el por los mas poderosos de su hueste, viniel ende mal e avie siempre lo peor de batalla.</span>
<span id="7"><sub>7</sub> Mas a furto fazie el mucho mal en las villas e en las cibdades de los franceses e robavalas,</span>
<span id="8"><sub>8</sub> e por el grand desamor que ell avie con los franceses fizo quel diessen los cristianos que moravan en la Galia Gotica la renda doblada.</span>
<span id="9"><sub>9</sub> En este año vino un judio a Izid rey de los alaraves e dixol que si fiziesse crebantar todas las imagenes de Cristo e de sus santos las que eran en su regno que regnarie el por ende cuarenta años; e esto que lo sabie el muy bien.</span>
<span id="10"><sub>10</sub> E Izid a feuza de vevir mucho fizo lo quel consejo aquel falso judio, mas fue en ello engañado, ca luego a ora fue muerto.</span>
<span id="11"><sub>11</sub> E regno empos el su hermano Isma por mandado del veynte años,</span>
<span id="12"><sub>12</sub> pero en tal manera que un fijo de Izid que avie nombre Alulit que regnasse despues del.</span>
<span id="13"><sub>13</sub> Mas agora dexamos de fablar de los moros e diremos del rey don Pelayo.</span>
