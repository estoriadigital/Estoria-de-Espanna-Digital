<span class="chapter">775</span>
<span id="1"><sub>1</sub>Et pues que el fue finado, finco su fijo el conde don Sancho en su lugar e fue señor de Castiella bien assi como lo fuera el padre.</span>
<span id="2"><sub>2</sub> E fue bueno e piadoso e sesudo e derechero e ardit e atrevudo e mucho endereçado,</span>
<span id="3"><sub>3</sub> assi que a los nobles dio mayor nobleza</span>
<span id="4"><sub>4</sub> e a los menores amenguo la grant servidumbre como agora diremos.</span>
<span id="5"><sub>5</sub> Este amo sus pueblos e defendio bien su tierra.</span>
<span id="6"><sub>6</sub> Este conde don Sancho gano Peñafiel et Sepuelvega et Maderuelo e Mantejo,</span>
<span id="7"><sub>7</sub> e cobro de moros Gormaz e Osma e Sant Estevan, que se perdiera en la prision de su padre;</span>
<span id="8"><sub>8</sub> e fizo mucho mas mal a los moros.</span>
<span id="9"><sub>9</sub> Este dio los fueros antigos de Sepuelvega</span>
<span id="10"><sub>10</sub> e dio libertat a los cavalleros castellanos que non pechassen nin fuessen en hueste sin soldadas,</span>
<span id="11"><sub>11</sub> ca antes pechavan</span>
<span id="12"><sub>12</sub> e avien de ir con el Señor do los avie menester.</span>
<span id="13"><sub>13</sub> Este ovo un fijo que dixeron el infante Garcia,</span>
<span id="14"><sub>14</sub> e mataronle en Leon a traycion assi como diremos mas adelante en su lugar.</span>
<span id="17"><sub>17</sub> La madre deste conde don Sancho cobdiciando casar con un rey de los moros, asmo de matar su fijo por tal que se alçasse con los castellanos e con las fortalezas de la tierra e que desta guisa casarie con el moro.</span>
<span id="18"><sub>18</sub> Et ella destemprando una noche las yervas quel diesse a bever con que muriesse, vino una su cuvigera al conde</span>
<span id="19"><sub>19</sub> e descrobiol todo el fecho.</span>
<span id="22"><sub>22</sub> Mas cuando la madre le quiso dar aquel vino ervolado a bever, rogo el a la madre que beviesse ella primero;</span>
<span id="23"><sub>23</sub> ella dixo que lo non farie, ca non lo avie mester,</span>
<span id="24"><sub>24</sub> et el rogola muchas vezes que beviesse,</span>
<span id="25"><sub>25</sub> mas cuando vio que la non podie vencer por ruego, fizogelo bever por fuerça</span>
<span id="27"><sub>27</sub> e ella fue luego muerta.</span>
<span id="28"><sub>28</sub> Desi el conde don Sancho con pesar e con quebranto que ovo porque matara desta guisa a su madre, fizo un noble monesterio e pusol nombre Oña porque su madre avie nombre Mioña.</span>
<span id="33"><sub>33</sub> Mas agora dexamos aqui de fablar desto e tornaremos a contar de como fue a lidiar el conde don Sancho.</span>
