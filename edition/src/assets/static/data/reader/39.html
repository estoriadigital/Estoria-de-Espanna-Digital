<span class="chapter">39</span>
<span class="rubric">Cuemo Annibal se torno a Africa e de lo quel avino con Cipion.</span><br />
<span id="1"><sub>1</sub>Los de tierra d'Africa fueron muy quebrantados por aquellas dos batallas que Cipion avie vençudas assi cuemo ya oyestes, y entendieron que non podrien contender con el que destroidos non fuessen por ques avrie de perder la tierra.</span>
<span id="2"><sub>2</sub> E sobresto ovieron so consejo que enviassen por Annibal mostrandol todas estas cosas e rogandol ques viniesse, e fizieronlo assi que luegol enviaron so mandado.</span>
<span id="3"><sub>3</sub> El cuando lo oyo ovo muy grand pesar, lo uno por el grand daño que recibien en Africa, lo al porques partie d'aquel logar o tenie maltrechos a los romanos, que eran los mayores enemigos que el avie; pero entendiendo quel consejavan bien ovolo de fazer.</span>
<span id="4"><sub>4</sub> E antes ques partiesse de la tierra rogo a los cavalleros de Italia que eran sos vassallos que se fuessen con el, y ellos dixieron que lo no farien, e mandolos todos descabeçar por que con el so aver no ayudassen a sos enemigos.</span>
<span id="5"><sub>5</sub> E cuando esto ovo fecho, fuesse de la tierra llorando e muy trist</span>
<span id="6"><sub>6</sub> e yendo por la mar, mando al marinero que parasse mientes si verie alguna tierra e cuando la viesse que gelo dixies, y el fizolo assi e dixol que veye una tierra, e mandol que subiesse en somo del maxst e toviesse bien mientes que tierra era aquella que veye o de que fayçon.</span>
<span id="7"><sub>7</sub> E dixo que veye una piedra cavada a manera de sepulcro,</span>
<span id="8"><sub>8</sub> e cuando esto oyo Annibal, tovolo por mal agüero e pesol mucho, e mando que guiasse la naf a otra parte, e arribaron a un castiello que dizien Leptin, e alli atendio Annibal sos compañas.</span>
<span id="9"><sub>9</sub> Depues que las ovo todas consigo, guisosse pora ir a Cartago, e los d'Africa cuando lo sopieron, plogoles mucho e fueronse pora el e levaronle a Cartago, e d'alli saco muy grandes huestes e fue contra Cipion.</span>
