<span class="chapter">483</span>
<span class="rubric">De como el rey Recaredo envio por los arçobispos que su padre echara en desterramiento.</span><br />
<span id="1"><sub>1</sub>Luego que fue muerto el rey Leovegildo, e alçaron los godos por rey a su fijo Recaredo, e regno quinze años.</span>
<span id="2"><sub>2</sub> E el primero año del su regnado fue en la era de seyscientos e veyntiocho años, e cuando andava ell año de la encarnacion en quinientos e novaenta,</span>
<span id="3"><sub>3</sub> e el del imperio de Mauricio en onze e el del papa Gregorio en dos e el de Lotario rey de Francia en siete e el del nacimiento de Mahomat en onze.</span>
<span id="4"><sub>4</sub> Este rey Recaredo fue muy alongado de las costumbres de su padre; e non era maravilla, ca ell era enseñado de sant Leandro arçobispo de Sevilla, quel enseñara a creer en la fe de Nostro Señor Dios, e por ende la amava ell e la tenie muy bien.</span>
<span id="5"><sub>5</sub> E cuanto el padre fue muy cruel a los de la fe de Cristo e muy guerrero, tanto fue este Recaredo piadoso e de paz contra todos en amarlos e quererlos bien.</span>
<span id="6"><sub>6</sub> El padre acrecento mucho el regno por armas e este exalçol mucho en la fe derecha de Cristo.</span>
<span id="7"><sub>7</sub> E luego que començo a regnar envio por sant Leandro e sant Fulgencio e por Mausona los arçobispos e por todos los otros que fueran desterrados,</span>
<span id="8"><sub>8</sub> e torno to[...] pueblos a la fe de Jesucristo e tirolos dell yerro en que estavan.</span>
<span id="9"><sub>9</sub> Del segundo año del regnado del rey Recaredo non fallamos ninguna cosa que de contar sea que a la estoria pertenesca,</span>
<span id="10"><sub>10</sub> si non tanto que este rey Recaredo entro por la tierra de los romanos e corriogela e fizoles y mucho daño.</span>
<span id="11"><sub>11</sub> Mas agora dexa la estoria de fablar de los godos e torna a contar de Mahomat.</span>
