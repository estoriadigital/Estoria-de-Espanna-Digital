<span class="chapter">447</span>
<span class="rubric">De como el rey Teoderigo envio a España a su fijo e al cuende Iba que conquiriessen la tierra que el rey Glodoveo tomara a los godos e la tornassen al señorio del rey de las Españas.</span><br />
<span id="1"><sub>1</sub>Andado el primero año del rey Gisalaygo, cuenta la estoria que luego que Teoderigo rey de Italia, el que dixiemos ante desto, sopo las nuevas de la batalla que Glodoveo oviera con Alarigo e de comol matara Glodoveo, que envio alla un su fijo e un cuende con el que avie nombre Iba que vengassen la muerte de su yerno Alarigo, e dioles muy grand cavalleria e guisolos muy bien.</span>
<span id="2"><sub>2</sub> E ante que sonase su fecho, vinieron sobre los franceses e lidiaron con ellos e crebantaronlos de mala guisa e mataron dellos treynta mill e ganaron dellos cuanta tierra el rey Glodoveo avie tomada a los godos de España, e tornaronla so el poderio e el señorio dessos godos.</span>
<span id="3"><sub>3</sub> E poco tiempo ante desto que el rey Teoderigo enviasse su fijo e el cuende con ell a España assi como es dicho, vino a ell herege que avie nombre Alax, que avie nombre Galata, por vevir con ell e mantener la mala e descomulgada secta de Arrio ell herege, porque oyera dezir que Teoderigo era enemigo de la fe de Jesucristo.</span>
<span id="4"><sub>4</sub> E desi aquell herege Alax vino como en ayuda del fijo del rey Teoderigo a aquella batalla,</span>
<span id="5"><sub>5</sub> e pues que ellos ovieron ganada la Galia Gotica, partiosse dellos e fuesse pora los suevos que regnavan en Galizia, porque sopo que eran hereges; e desque el fue entrellos, sembro en ellos el mal venino mortal d'aquella su heregia, e pero que ellos eran hereges, otrossi mucho mas lo fueron d'alli adelante por lo que les el desmostrara.</span>
<span id="6"><sub>6</sub> E fizo a muchos reys de los suevos que eran hereges e mantenien la secta arriana que seguiessen a los cristianos e les fiziessen sofrir mucho mal e muho pessar e los atormentassen; e assi fue</span>
<span id="7"><sub>7</sub> e duro aquella pestilencia en ellos fasta que regno el rey Teodemiro. Mas agora dexamos aqui de fablar desta razon e tornaremos a contar de Gisalaygo rey de los godos.</span>
