<span class="chapter">504</span>
<span class="rubric">De como murio el rey Suyntilla.</span><br />
<span id="1"><sub>1</sub>Andados diez años del regnado del rey Suyntilla, que fue en la era de seyscientos e setaenta e dos, e cuando andava ell año de la encarnacion en seyscientos e treynta e cuatro, e el del imperio de Eraclio en veyntiseys, este rey Suyntilla era buen cristiano e sabio e de grand entendimiento e bueno justiciero, franc, piadoso e mucho elmosnador, de guisa que non era tan solamientre llamado rey, mas padre de los pobres.</span>
<span id="2"><sub>2</sub> E avino assi que ell estando en Toledo que adolecio e murio y, e la su muert fue mucho onrado segund cuenta ell arçobispo don Rodrigo.</span>
<span id="3"><sub>3</sub> Mas dize Sigiberto d'otro guisa que tan esquivo e tan cruel fue este rey Suyntilla con los godos quel tollieron del señorio e que alçaron por rey a Sisevando con ayuda de Daguberto rey de Francia.</span>
<span id="4"><sub>4</sub> El rey Suyntilla seyendo aun vivo, regnava su fijo Rachimiro con el e ayudaval a mantener el regno;</span>
<span id="5"><sub>5</sub> este Rachimiro fue assi nodrido e castigado de su niñez que apriso muy bien las mañas del su buen padre, e lo uno por la persona, lo al por las costumbres semejava bien a su padre, mas visco poco despues del.</span>
<span id="6"><sub>6</sub> E el rey Suyntilla ovo otros dos fijos, e ell uno nombre Cintilla, que ovo de Teodora fija del rey Sisebuto, mas del otro non pon su nombre la estoria nin cuenta del nada.</span>
<span id="7"><sub>7</sub> En aquell año prisieron los moros a Jerusalem, que tovieron cercada II años.</span>
