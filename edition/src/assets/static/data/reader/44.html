<span class="chapter">44</span>
<span class="rubric">De la traycion que fizo Sergio Galba a los de Luzeña.</span><br />
<span id="1"><sub>1</sub>Ya oistes desuso cuemo los de Luzeña vencieron a Sergio Galba juez de Roma, y el cuando se vio maltrecho, ovo ende grand pesar e puño d'ayuntar la mayor compaña que pudo, e fue otra vez pora lidiar con ellos.</span>
<span id="2"><sub>2</sub> Mas los d'aquella tierra cuandol vieron assi venir, cuydaron que sis le tornassen que avrien por y mas su amor, e por ende vinieron a so mandamiento.</span>
<span id="3"><sub>3</sub> Y el cuando los ovo recebidos membrandosse com eran omnes alevantadizos y el grand daño que dellos recibiera, llamolos todos cuemo pora corte assegurandolos que viniessen a salvo, e cuando los tovo en so poder, matolos todos que non dexo uno a vida.</span>
<span id="4"><sub>4</sub> Esta deslealtad fue muy sonada por toda España e d'alli adelante se alboroçaron todos los españoles contra Roma mas que nunca fizieran.</span>
<span id="5"><sub>5</sub> E cuemoquier que tamaño poder no oviessen por que pudiessen echallos todos de la tierra, embargavanlos de guisa que cuando las unas tierras avien apaziguadas levantavanse las otras assi que siempre avien en ellos que veer.</span>
