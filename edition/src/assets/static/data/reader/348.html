<span class="chapter">348</span>
<span class="rubric">Dell año catorzeno.</span><br />
<span id="1"><sub>1</sub>En el catorzeno año que fue en la era de trezientos e noventa e uno, e començo ell emperador Costancio a mover guerra contra todos estos que se alçaran con ell imperio,</span>
<span id="2"><sub>2</sub> e luego contra Vetranio en tierra de Ilirico. E bien cuemo lo alçaran los cavalleros por emperador bien assi fizo que ellos mismos le tolliessen la porpora e la nobleza de señorio en la cipdat de Nayso.</span>
<span id="3"><sub>3</sub> E desi el pueblo de Roma alçosse contra los que tenien con Magnencio e quisieranlos matar todos, mas descubriolos Heraclida, un senador.</span>
<span id="4"><sub>4</sub> E guisaronse entonce los magnencianos e lidiaron con los de Nepociano, e fue Nepociano preso e descabeçado, e pusieron la cabeça del en cima d'una lança e troxieronla assi por toda la cibdat de Roma.</span>
<span id="5"><sub>5</sub> E desi Costancio guiso sus huestes e fue contra Magnencio, e ovieron muchas batallas muy fuertes e much esquivas de guisa que se perdio en aquella guerra la mayor partida del poder de Roma; tantos cavalleros e tantos nobles omnes y murieron.</span>
<span id="6"><sub>6</sub> Pero al cabo fue vencido Magnencio en la cibdat de Mursa, e perdio todo cuanto traye e fuxo desamparado de todos los suyos e fuesse pora tierra de Francia.</span>
