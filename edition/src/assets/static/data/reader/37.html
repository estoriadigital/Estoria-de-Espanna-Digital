<span class="chapter">37</span>
<span class="rubric">De cuemo Scipion salio d'España e fue a Roma.</span><br />
<span id="1"><sub>1</sub>Aviendo Cipion fechas todas estas cosas en España assi cuemo oyestes, ovieron so acuerdo los romanos de enviar por el, lo uno porque era so costumbre que cuand alguno enviavan a conquerir tierra pues que la avie conquista luego se tornava, ca non querien que estudiesse y mas de cuanto oviesse acabado aquel fecho por quel enviaran, e lo al por quel tenien por much esforçado e de muy mejor sentido que otro que entrellos fuesse.</span>
<span id="2"><sub>2</sub> E tenien que no avie nenguno dellos tal pora vengallos de Annibal, que era el mayor enemigo que ellos avien e de que mayor daño recibieran e les fazie cada dia.</span>
<span id="3"><sub>3</sub> E luego que Cipion recibio mandado de los romanos que se fuesse, guisosse muy bien e metios al camino, e abinol assi que en tod aquella ida no fallo ninguno quel contrallasse.</span>
<span id="4"><sub>4</sub> E cuando llego a la cibdat de Roma fue tan bien recebido e tan onradamientre que serie grieve cosa de contar.</span>
