<span class="chapter">40</span>
<span class="rubric">Cuemo lidio Annibal con Cipion e fue Annibal vençudo.</span><br />
<span id="1"><sub>1</sub>Mientre que los d'Africa avien enviado por Annibal, troxieron pleytesia con Cipion que pecharien a Roma cadaño quinientas vezes mil libras de plata e que soltarien todos los cativos que tenien del señorio de Roma e que non avrien mas de treynta naves que andudiessen sobre mar.</span>
<span id="2"><sub>2</sub> E porque Cipion les dixiera que lo non podie fazer a menos que lo otorgassen los romanos, pusieron con el que por tregua de cuaraenta e cinco dias en cuanto podrien ir los mandaderos a Roma e venir quel darien treynta vezes mil libras de plata.</span>
<span id="3"><sub>3</sub> Estas cosas puestas e firmadas, llego Annibal e des que sopo el pleyto que trayen, dixoles que no lo fiziessen que el les farie aver mejor pleytesia que aquella.</span>
<span id="4"><sub>4</sub> Ellos crovieronle y enviaron mover otro pleyto con Cipion.</span>
<span id="5"><sub>5</sub> El cuando lo oyo, con saña dixo que nunca aquel pleyto de primero cabrie si nol diessen cient mil libras demas de cuanto antes le prometien.</span>
<span id="6"><sub>6</sub> Ellos sobresto ovieron so consejo e dixieron a Annibal que mas valdrie aventurarse e lidiar con el que no pechar est aver, ca si lidiassen era en ventura de cual vençrie e si ell aver diessen fincavan coñoçudamientre por vençudos e por siervos e despechados de cuanto avien.</span>
<span id="7"><sub>7</sub> Y este consejo que dieron los d'Africa a Annibal pusieron que lo dixiesse el mismo a Cipion.</span>
<span id="8"><sub>8</sub> E cuenta ell estoria que cuando gelo el dixo, que estavan amos fablando solos que ningun otro no y estava.</span>
<span id="9"><sub>9</sub> E cuando Cipion oyo aquellas palavras e vio que nol estavan en el primer pleyto ni el segundo nol querien caber, ovo tan grand saña que sovo una grand pieça catando a Annibal y ell otro a el de guisa que d'alli se partieron amos por enemigos.</span>
<span id="10"><sub>10</sub> Y envio luego Annibal tres cavalleros a la hueste de Cipion por barruntar que poder tenie o que cuydava fazer contra el.</span>
<span id="11"><sub>11</sub> Estonce era con Cipion el rey de Numidia, que avie nombre Masinissa, e viniera en so ayuda,</span>
<span id="12"><sub>12</sub> y este fallo aquellos tres cavalleros que enviara Annibal por barruntes e prisolos y levolos a Cipion.</span>
<span id="13"><sub>13</sub> El cuando los vio, plogol mucho con ellos e mandolos traer por toda la hueste que la viessen bien e la asmassen, e depues que lo ovo fecho, fizo dellos pensar muy bien</span>
<span id="14"><sub>14</sub> y enviolos a Annibal e mandoles quel dixiessen toda la verdat de lo que vieran, y ellos fizieronlo assi;</span>
<span id="15"><sub>15</sub> e cuemoquier que ellos mostrassen a Annibal com era grand el poder de los romanos, non dexo el por esso de lidiar con ellos. E fue otro dia la batalla tan grand que segund cuentan las estorias nunca enante mayor fue d'aquella, e fue ferida mucho assi que duro desde la mañana bien fasta ora de viesperas.</span>
<span id="16"><sub>16</sub> E cuemoquier que porfiasse mucho Annibal e los suyos, en cabo fueron vençudos e fallaron y muertos de la su parte veynt e mil e quinientos omnes.</span>
<span id="17"><sub>17</sub> E tanto fue ell esfuerço grand que metieron los romanos en vencer aquella batalla que fallaron y de los elefantes de Annibal entre muertos e presos ochaenta,</span>
<span id="18"><sub>18</sub> e fallaron otrossi en la su huest XX mil libras de plata e ochaenta mil d'oro, e d'otras cosas preciadas fallaron y tantas que serie grieve cosa de contar.</span>
<span id="19"><sub>19</sub> Mas Annibal, que fuxo de la batalla com era omne muy sabidor de guerra com aquel que siempre visquiera en ella e avie provado muchas andanças buenas e malas, coñocio bien que d'alli adelante no podrie aver cobro contra los romanos ni vengarse dellos del daño que recibiera;</span>
<span id="20"><sub>20</sub> e por end assi com omne desesperado fuxo solo que non quiso levar consigo mas de cuatro cavalleros.</span>
<span id="21"><sub>21</sub> E desta guisa fuyendo, llego essa noche a una villa que llamavan Rumento e otro dia a Cartago.</span>
<span id="22"><sub>22</sub> E acaeciol assi que el dia que llego a Cartago avie treynta e seys años que naciera e cuando saliera ende avie veynt años;</span>
<span id="23"><sub>23</sub> y era muy quebrantado de ques le vinie emiente que a la salida fueran con el muy grandes cavallerias e muchos omnes onrados e d'otras gentes a demas, e a la tornada vinie vençudo e no mas de con cuatro cavalleros.</span>
<span id="24"><sub>24</sub> E por end aquellos que fallo en Cartago cuando demandaron que farien, dixoles que non sabie otro acuerdo si no que fiziessen paz con los romanos e ques abiniessen con ellos, e fizieronlo assi;</span>
<span id="25"><sub>25</sub> e fue el abenencia segund el postremero pleyto que Scipion les moviera que fiziessen ante de la batalla.</span>
<span id="26"><sub>26</sub> Luego que las pazes fueron firmadas, pagaron los d'Africa a los romanos ell aver que ya oyestes e quemaron luego antellos mas de quinientas naves por que no oviessen navios con que los pudiessen guerrear, e tornaronse a obediencia e a mandamiento de los romanos e metieronse so el so señorio.</span>
<span id="27"><sub>27</sub> E desta guisa apodero Africa Scipion e la conquirio e la torno a señorio de los romanos, lo que nunca antes fuera.</span>
<span id="28"><sub>28</sub> E cuand esto ovo fecho, dexo en la tierra buenos cabdiellos que la guardassen e tomo los mas onrados omnes que y prisiera e otro aver e autezas muchas a maravilla e levolo todo consigo, e sin esto levo otra cosa con que plogo mucho a los de Roma, y esto fue un filosofo que ovo nombre Terencio que compuso muchos buenos libros, e señaladamientre aquel que dizen de Andria e otro de d'Adelfos.</span>
<span id="29"><sub>29</sub> Con estas bienandanças torno el consul Cipion a Roma, e fue y tan bien recebido que omne no lo podrie mejor seer en logar del mundo;</span>
<span id="30"><sub>30</sub> e por la bienandança que oviera llamaronle d'alli adelante Scipio ell Africano.</span>
<span id="31"><sub>31</sub> Mas agora dexa ell estoria de fablar del por contar de cuemo los d'España se alçaron a Roma depues que el se partio dend.</span>
