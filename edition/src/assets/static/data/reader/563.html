<span class="chapter">563</span>
<span class="rubric">De la fuerça que fue fecha a la fija o a la muger del cuende Julian e de como se conjuro por ende con los moros.</span><br />
<span id="1"><sub>1</sub>Costumbre era a aquella sazon de criarse los donzeles e las donzellas fijos de los altos omnes en el palacio del rey.</span>
<span id="2"><sub>2</sub> E avie estonces entre las donzellas de la camara del rey una fija del cuende Julian que era muy fremosa a demas.</span>
<span id="3"><sub>3</sub> E el cuende Julian era un grand fidalgo e vinie de grand liñage de partes de los godos e era omne muy preciado en el palacio e bien provado en armas;</span>
<span id="4"><sub>4</sub> demas era cuende de los esparteros e fuera parient e privado del rey Vitiza, e era rico e bien heredero en el castiello de Consuegra e en la tierra de los marismas.</span>
<span id="5"><sub>5</sub> Avino assi que ovo de ir este cuende Julian de que dezimos a tierra de Africa en mandaderia del rey Rodrigo.</span>
<span id="6"><sub>6</sub> E ell estando alla en el mandado tomol el rey Rodrigo aca la fija por fuerça e yogol con ella, e ante desto fuera ya fablado que avie el de casar con ella, mas non casara aun;</span>
<span id="7"><sub>7</sub> algunos dizen que fue la muger e que gela forço, mas pero destas dos cualquier que fuesse desto se levanto destroymiento de España e de la Gallia gotica.</span>
<span id="8"><sub>8</sub> E el cuende Julian torno con el mandado en que fuera e sopo luego aquella desonra de la fija o de la muger, ca ella misma gelo descrebio, e maguer que ovo grand pesar como era omne cuerdo e encubierto, fizo enfinta que non metie y mientes e que non dava por ello nada e demostrava a las yentes semejança de alegria.</span>
<span id="9"><sub>9</sub> Mas despues que ovo dicho todo su mandado en que fuera al rey, tomo su muger e fuesse sin espedirse,</span>
<span id="10"><sub>10</sub> e desi en medio dell ivierno passo la mar e fuesse a Cepta e dexo y la muger e ell aver e fablo con los moros.</span>
<span id="11"><sub>11</sub> Desi tornosse a España e vinosse por al rey e pidiol la fija, cal dixo que era la madre enferma e que avie sabor de veerla e que avrie solaz con ella; e el cuende tomo estonces la fija e levola e diola a la madre.</span>
<span id="12"><sub>12</sub> En aquel tiempo tenie el cuende Julian por tierra la Isla Verde a la que dizen agora en aravigo Algezira Talhadra, e d'alli fazie ell a los barbaros de Africa grand guerra e grand daño en guisa que avien del grand miedo.</span>
<span id="13"><sub>13</sub> Esse año salio Carlos Martel de la prison en quel echara su madrastra de noche por el plazer de Dios, e trabajos luego de sacar de poder e mano de Ragnifredo su princicipado quel avie tomado por fuerça.</span>
<span id="14"><sub>14</sub> Esse año otrossi Teodosio contra'll emperador Anastasio, e lidio con ell e venciol,</span>
<span id="15"><sub>15</sub> e tomol ell imperio por fuerça e fizo a ell ordenar clerigo de missa mal su grado, e regno ell empos ell un año; e por que este Anastasio era omne sin recabdo e despechador de las yentes e del regno, por ende consejaron los romanos a Teodosio quel tomasse ell imperio.</span>
