<span class="chapter">603</span>
<span class="rubric">De lo que el rey don Fruela fizo contra la clerizia de los cristianos.</span><br />
<span id="1"><sub>1</sub>Pues que el rey don Alfonsso fue muerto, alçaron la yentes por rey a su fijo Fruela, que fue el primero rey que Fruela oviesse nombre, e regno treze años.</span>
<span id="2"><sub>2</sub> E el primero año del su regnado fue en la era de sietecientos e novaenta e un año, cuando andava ell año de la encarnacion en sietecientos e cincuaenta e tres, e el dell imperio de Costantin en diziseys e el del papa Estevan en cinco e el de Pepino rey de Francia en siete e el de Maroan rey de los alaraves en seys e el de los alaraves en cient e treynta e tres.</span>
<span id="3"><sub>3</sub> Este rey don Fruela luego en comienço de su regnado poblo la cibdad de Oviedo e torno y ell obispado de la cibdad de Lucerna, la que los uvandalos poblaron en Asturias;</span>
<span id="4"><sub>4</sub> e vusco con grand acucia todas las santas escrituras que a la eglesia de cristianos convenien,</span>
<span id="5"><sub>5</sub> e defendio que tod aquel clerigo que la santa eglesia de Cristo oviesse de servir e ministrar que non casasse nin toviesse mugier consigo,</span>
<span id="6"><sub>6</sub> ca en verdad desdel tiempo del rey Vitiza usaran los clerigos a vevir en aquellas guisa.</span>
<span id="7"><sub>7</sub> E porque el rey don Fruela entendio que por tan grand suziedad e tan grand nemiga como aquella era la ira de Dios sobre la cristiandad, mando que d'alli adelant todos mantoviessen castidad e que non fiziessen tal vida como fasta alli fizieran, mas que visquiessen e servissen las eglesias segund sus ordenes assi como establecieran los padres santos antigos sin otra compañia de mugieres.</span>
<span id="8"><sub>8</sub> E comoquier que en las otras cosas fuesse el bravo e esquivo, por esto que el fizo contra los clerigos endereço Dios su fazienda, ca se demostro en aquello por su amigo e diol poder e avantaja contra sus enemigos.</span>
<span id="9"><sub>9</sub> Del primero año del regnado del rey don Fruela non fallamos mas que dezir que a la estoria pertenesca, si non tanto que murio el papa Estevan e fue puesto en su logar Paulo, e fueron con el novaenta e un apostoligo.</span>
