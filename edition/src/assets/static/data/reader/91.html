<span class="chapter">91</span>
<span class="rubric">De las conquistas que fizo Julio Cesar e de España.</span><br />
<span id="1"><sub>1</sub>Tanto tenie Julio Cesar en coraçon de ir contra Pompeyo que non cuydava veer ell ora que oviesse libradas las conquistas que avie de fazer.</span>
<span id="2"><sub>2</sub> E vencio estonces a los alemanes cerca'l rio Reno que passaran a conquerir a Francia;</span>
<span id="3"><sub>3</sub> e de cuatrocientas e diez vezes mil omnes que aduxieron en su huest todos los mato alli Julio Cesar que no escaparon ende si non muy pocos.</span>
<span id="4"><sub>4</sub> E entro por Alemaña a dentro empos ellos muy apoderado por una puent que mando alli fazer en aquel rio reno,</span>
<span id="5"><sub>5</sub> e libro los sicambrios e los utilios a que tenien cercados sos suevos, que eran muy grand yent e muy fuert;</span>
<span id="6"><sub>6</sub> e a toda Alemaña metio en grand espanto con su venida.</span>
<span id="7"><sub>7</sub> E d'alli se torno de cabo a Francia e mando derribar la puente,</span>
<span id="8"><sub>8</sub> e fue contra los de la costera de la mar por passar a Bretaña, e recibio grande daño dellos, e fizogele el otrossi, mas non passo d'aquella vegada a Bretaña a la que agora llaman Inglaterra, e tornos d'alli otra vez a Francia.</span>
<span id="9"><sub>9</sub> E mando luego guisar DCtas naves e en aquel verano luego passo a essa Bretaña e perdio y grand parte de la flota, mas por esso vencio a los bretones.</span>
<span id="10"><sub>10</sub> E dalli vino a un rio que dizen Temesin, e agora llamanle Tamisa, que es en Bretaña, en que no avie vado mas de en un logar segund dizen,</span>
<span id="11"><sub>11</sub> e ayuntos la yent e el poder de la tierra ante que Julio Cesar llegasse, e en llenaron tod aquel vado destacas muy agudas contra arriba e ascondudas so ell agua por que se non guardassen los omnes dellos.</span>
<span id="12"><sub>12</sub> E perdieronse y grand pieça de bestias e de yent de parte de los romanos,</span>
<span id="13"><sub>13</sub> pero en cabo passo Julio Cesar e los de la tierra, alçaronse a los montes e guerreavan d'alli.</span>
<span id="14"><sub>14</sub> Estonces salio un cabdiello de la cibdat Trinofonta, a que llamaron depues Trinovant e agora dizenle Londres, que era la mayor e la mas fuerte d'aquella tierra, e diola a Julio Cesar;</span>
<span id="15"><sub>15</sub> e otrosi se le dieron otras muchas villas pues que esto vieron fazer a esta.</span>
<span id="16"><sub>16</sub> E priso por fuerça a Valdarun, que dizen que era el mas fuerte castiello e el mas rico de todas cosas que en amas las Bretañas avie.</span>
<span id="17"><sub>17</sub> E conquiriolo todo e dexo a los bretones pecheros de Roma, lo que nunca fueran fasta alli.</span>
<span id="18"><sub>18</sub> Empos esto torno a las Francias e levantos alli luego contra el el rey Ambior, que era muy fuert e muy poderoso, e mato muchos de los romanos e priso muchos d'unas compañas que enviava Julio Cesar adelant; los otros cerco en un logar o se alçaran.</span>
<span id="19"><sub>19</sub> E demando este rey a los romanos que traye presos que farie contra aquellos que tenie cercados,</span>
<span id="20"><sub>20</sub> e ellos por la premia de la prision en que yazien e temiendo la muert, consejaronle que los carcaveasse.</span>
<span id="21"><sub>21</sub> E el non tenie y estrumentos de fierro ni de al con que lo fazer,</span>
<span id="22"><sub>22</sub> mas tan grand era la yent deste rey que dizen las estorias que cavando la tierra con los cuchiellos e echandola fuera en las faldas de los vestidos, fizieron en tres dias una carcava de diez pies en ancho e de quinze en alto, e mil passos en cerco e cient e veynte torres muy altas, e combatieronlos siete dias e siete noches.</span>
<span id="23"><sub>23</sub> E a los siete dias levantos a dessora muy grand viento, e mando estonces el rey Ambior tomar unos terrazuelos pequeños fechos a manera d'ollas e muy delgados e enchirlos de brasas e de fuego d'alquitran e echarlos con fondas en las tiendas de la hueste de los romanos;</span>
<span id="24"><sub>24</sub> e con el viento aprisose el fuego a las tiendas e fizo y muy grande daño.</span>
<span id="25"><sub>25</sub> E los romanos eran ya muy lazrados de feridas e d'aquel fuego e de non dormir nin comer, e murien y muchos dellos a totas estas maneras, pero por tod esto los que fincaron non dexavan de seer muy esforçados e tenerse muy bien esperando acorro de Julio Cesar, cal enviaran dezir en la grand quexa que estavan e tenien y por cabdiello a uno que dizien Ciceron.</span>
<span id="26"><sub>26</sub> E Julio Cesar luego que lo sopo, vino cuanto mas pudo con onze mil e cuatrocientos e treynta e dos cavalleros; e diz la estoria que estos tenie el por pocos,</span>
<span id="27"><sub>27</sub> mas pero por fazer con ellos como farie con muchos fue su acuerdo que los partio e tovolos unos consigo, los otros dio con sos cabdiellos pora acorrer a aquellos que estavan cercados.</span>
<span id="28"><sub>28</sub> E metios el con los otros en celada e mando a los que enviava contra la hueste que fuessen diziendo e mostrando que Julio Cesar vinie alli</span>
<span id="29"><sub>29</sub> e que el rey Ambior cuemo era de grand coraçon e tenie grandes poderes que saldrie luego a ellos,</span>
<span id="30"><sub>30</sub> e de comienço que lidiassen con el, desi que se fiziessen vencedizos e viniessen por alli por o ell estava en la celada, e fue assi.</span>
<span id="31"><sub>31</sub> E passando ellos, salio Julio Cesar e firio en aquella hueste alli por o el mayor poder iva, e mato dellos sessaenta mil;</span>
<span id="32"><sub>32</sub> los otros esparzieronse e fuxieron todos.</span>
<span id="33"><sub>33</sub> Luego empos esto ovo otra batalla con Induciomaro rey de Trever, e venciol e quebrantol de mala guisa.</span>
<span id="34"><sub>34</sub> Vencio otrosi a los manapos, que tenien tierra muy fuert, e conquiriolos, e otrosi a los treveros. E gano las Francias desta guisa e dexolas por suyas. E desi tornandose pora Italia, fizo estonces una descenduda contra España fasta que llego a la provincia de Narbona por veer que podrie fazer contra los fijos de Pompeyo e contra los sos poderes que eran y.</span>
<span id="35"><sub>35</sub> E cuando esto sopieron los de las Galias, alçaronse con el rey Vergingento, que era muy fuert e muy poderoso princep,</span>
<span id="36"><sub>36</sub> e torno Julio Cesar a ellos d'alli d'España e venciolos e mato tantos que no avien cuenta, e crebantolos de guisa que se le no osaron mas alçar.</span>
<span id="37"><sub>37</sub> E dessa se fue pora Italia e dend a Roma.</span>
