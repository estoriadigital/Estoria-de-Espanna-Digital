<span class="chapter">31</span>
<span class="rubric">Cuemo Cipion desbarato la flota de Annibal.</span><br />
<span id="1"><sub>1</sub>Cuando Cipion ovo todas sus faziendas guisadas, asmo en cual manera podrie fazer mas daño a los enemigos de Roma, e vio cuemo los d'Africa tenien el puerto preso con su flota de guisa que ninguno non podie venir por mar a la cibdat e que la guardavan tan bien con velas e con escuchas de lueñe que apenas podrie ninguno llegar a ella por fazerle daño. Y el cuand esto vio, entendio que non podrie tomar aquellos navios si no por algun arte,</span>
<span id="2"><sub>2</sub> e fizo fazer cavas so tierra que saliessen acerca del navio de guisa que a so ora firiessen en ellos e los desbaratassen antes que a la flota se uviassen acoger;</span>
<span id="3"><sub>3</sub> e assi cuemo lo mando fue fecho.</span>
<span id="4"><sub>4</sub> E aquel dia que el mando fueron prestos los que avien a ir por las cavas,</span>
<span id="5"><sub>5</sub> y el guisosse con su cavalleria por tierra, e un dia amaneciente fueron todos ferir en la flota de guisa que los mataron e los prisieron todos e ovieron tod el navio.</span>
<span id="6"><sub>6</sub> E cuemo la flota estava bien guisada de cuanto avie mester, puso y almirant e comitres e de la otra yent cuantos entendio que complirien,</span>
<span id="7"><sub>7</sub> e desque todo lo ovo ordenado, mandoles cual dia fuessen en Cartagena por mar y el que serie y estonce por tierra.</span>
<span id="8"><sub>8</sub> Desque esto ovo fecho, tornos pora Roma e partio los cativos e las ganancias que fiziera de guisa por que fueron todos sos pagados, e ovieron grand sabor de ir con el e d'aguardalle.</span>
<span id="9"><sub>9</sub> E des que esto ovo librado, movio de Roma y endereço so camino pora España e passo por el señorio de Francia tan esforçadamientre que ninguno non se atrevio destorvalle so camino nin de lidiar con el.</span>
<span id="10"><sub>10</sub> E cuando llego a los montes Pireneos, puño de los passar muy aina.</span>
