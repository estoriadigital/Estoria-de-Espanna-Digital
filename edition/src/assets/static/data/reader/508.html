<span class="chapter">508</span>
<span class="rubric">Del concilio que fizo el rey Cintilla en Toledo.</span><br />
<span id="1"><sub>1</sub>Despues de la muerte del rey Sisevando, e alçaron los godos por rey a Cintilla, e regno cuatro años.</span>
<span id="2"><sub>2</sub> E el primemero año del su regnado fue en la era de seyscientos e setaenta e nueve, e cuando andava ell año de la encarnacion en seyscientos e cuarenta, e el dell imperio de Costant en dos e el del papa Teodoro en nueve e el de Daguberto rey de Francia en catorze e el de Omar rey de los alaraves en nueve e el de los alaraves en que Mahomat alçado por rey dellos en XXII.</span>
<span id="3"><sub>3</sub> Este rey Cintilla luego en comienço de su regnado fizo concilio en Toledo; e este fue el quinto, e fueron en el XXIIII obispos.</span>
<span id="4"><sub>4</sub> E era don Eugenio estonces arçobispo de Toledo.</span>
<span id="5"><sub>5</sub> E en este concilio pusieron muchas buenas cosas de que vino despues grand lumbre e grand bien a la cristiandad tan bien en las cosas temporales como en las espiritales.</span>
<span id="6"><sub>6</sub> E fue fecho este concilio en la eglesia de Santa Locadia, e fueron y presentes los personeros de los obispos que non vinieron e los mayorales del palacio los que eran pora concilio; e esto cuenta bien el Libro de los degredos.</span>
<span id="7"><sub>7</sub> E en este concilio fue muy preciado e muy onrado Bravio obispo de Çaragoça, e predigo y muy bien, ca era muy grand clerigo de guisa que los sus libros e los sus escritos que el fizo oy en dia los ama e los onra la eglesia;</span>
<span id="8"><sub>8</sub> este obispo fue de tan buena palabra e tan bien bien demostrava lo que querie que las sus epistolas fueron muy loadas en la corte de Roma.</span>
<span id="9"><sub>9</sub> E este concilio escrivio su nombre ell obispo de Tarragona e algunos de los obispo de su arçobispado e los personeros de los obispos que non vinieron.</span>
<span id="10"><sub>10</sub> Esse año murio Daguberto rey de Francia, e fue demostrado a un santo omne en vision como ell alma dell era levada juyzio ante Dios e como muchos santos se querellavan del por muchos males e robos que el fiziera en sus eglesias;</span>
<span id="11"><sub>11</sub> e los diablos que estavan ya por levarle ell alma por all infierno, sobrevino sant Dionisio obispo que fue de Paris e rogo a Dios por ella por mucho servicio que el fiziera demientre que fuera vivo e librol de las penas.</span>
<span id="12"><sub>12</sub> Despues de la muerte deste Daguberto e regno empos el su fijo Glodoveo el Segundo dizesiete años.</span>
<span id="13"><sub>13</sub> Del segundo año del regnado del rey Cintilla non fallamos ninguna cosa que de contar sea que a la estoria pertenesca.</span>
