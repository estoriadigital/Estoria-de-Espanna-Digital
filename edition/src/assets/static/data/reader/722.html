<span class="chapter">722</span>
<span class="rubric">Capitulo Vº De como el conde Ferrant Gonçales e la infante doña Sancha mataron al arcipreste.</span><br />
<span id="1"><sub>1</sub>Ellos estando ansi ascondidos en aquel monte, ovieronse de ver una ora en grant peligro e en grant cueta,</span>
<span id="2"><sub>2</sub> ca un arcipreste malo e avol fue a caça</span>
<span id="3"><sub>3</sub> e andudo por aquel monte, e cayeron los podencos en el rastro del conde e de la infante.</span>
<span id="4"><sub>4</sub> Et el arcipreste yendo empos ellos, ovolos de fallar,</span>
<span id="5"><sub>5</sub> e cuando los vio, plogol mucho de coraçon e dixoles:</span>
<span id="6"><sub>6</sub> «Doño traydores,</span>
<span id="7"><sub>7</sub> non vos podedes ya ir nin podredes escapar de la mano del rey don Garcia que vos non de mala muerte a amos a dos,</span>
<span id="8"><sub>8</sub> e ¿ol cuedavades vos foir?»</span>
<span id="9"><sub>9</sub> Et dixol el conde:</span>
<span id="10"><sub>10</sub> «Ruegote amigo que nos tengas poridat,</span>
<span id="11"><sub>11</sub> e prometote que si lo fizieres que te de en Castilla una cibdat de las mejores que y oviere
que siempre la ayas por tu heredat».</span>
<span id="12"><sub>12</sub> El arcipreste como era omne malo e sin mesura, dixol:</span>
<span id="13"><sub>13</sub> «Conde, si vos queredes que sea esto poridat dexatme complir mi voluntad con la dueña».</span>
<span id="14"><sub>14</sub> Cuando el conde le oyo dezir cosa tan sin razon e tan sin guisa, pesol mas que sil diesse una grant lançada e dixol quel demandava cosa muy sin guisa e sin razon e que querie grand soldada por poco de trabajo.</span>
<span id="15"><sub>15</sub> La infante como era dueña entenduda, dixo al arcipreste como en arte:</span>
<span id="16"><sub>16</sub> «Amigo, todo lo que vos queredes quierolo yo fazer de grado,</span>
<span id="17"><sub>17</sub> ca por esto non queremosnos morir nin perder el condado,</span>
<span id="18"><sub>18</sub> ca mucho valdra mas que partamos el pecado nos todos tres.</span>
<span id="19"><sub>19</sub>Mas a menester que nos apartemos amos a un lugar o el conde non nos pueda ver,</span>
<span id="20"><sub>20</sub> ca avrie por ende grant pesar.</span>
<span id="21"><sub>21</sub> E vos desnuyadvos de los paños</span>
<span id="22"><sub>22</sub> e demientra guardarlos a el conde».</span>
<span id="23"><sub>23</sub> Cuando el arcipreste aquesto oyo, tovosse por guarido porque cuedo que todo su pleyto era bien parado;</span>
<span id="24"><sub>24</sub> mas el plazer tornosele en al, ca cuedando el confonder aotri, finco el cofondido como omne malo e desonrado.</span>
<span id="25"><sub>25</sub> Desi apartaronse amos yacuanto</span>
<span id="26"><sub>26</sub> e el arcipreste cuedando luego llegar e complir su voluntad, travo della e quisola abraçar,</span>
<span id="27"><sub>27</sub> mas la infante doña Sancha como era muy buena dueña e mucho esforçada, travo del a la boruca e diol una grant tirada contra si, e dixol:</span>
<span id="28"><sub>28</sub> «Don traydor, bien me cuedo agora vengar de vos».</span>
<span id="29"><sub>29</sub> Ella teniendol assi, llego el conde con un cuchillo en la mano e mataronle alli amos a dos,</span>
<span id="30"><sub>30</sub> e tomaron la mula e el açor, e metieronse al camino e pensaron de andar.</span>
<span id="31"><sub>31</sub> Mas agora dexamos aqui de fablar del conde Ferrant Gonçales que iva por su camino e diremos del acuerdo de los castellanos.</span>
