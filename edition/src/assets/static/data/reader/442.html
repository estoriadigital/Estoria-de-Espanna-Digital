<span class="chapter">442</span>
<span class="rubric">De como Teoderigo rey de los ostrogodos mantovo el señorio del regno de Italia e el de Roma.</span><br />
<span id="1"><sub>1</sub>Andados siete años del regnado del rey Alarigo, que fue en la era de quinientos e XXXI año, pues que Teoderigo rey de los ostrogodos ovo el señorio de Italia todo assessegado en bien e en paz, fuese pora Roma e recebieronle muy bien los romanos, e visco ell alli con ellos un tiempo muy a plazer de todos;</span>
<span id="2"><sub>2</sub> e porque era omne de buen donario e buena gracia, amavanle todos mucho a demas.</span>
<span id="3"><sub>3</sub> En aquella sazon eran los de Roma muy cuytados de fambre, ca menguaralos mucho el pan e era por en ende grand carestia en la tierra.</span>
<span id="4"><sub>4</sub> Teoderigo cuando aquello vio, dioles cient e vente mill moyos de trigo e que los toviessen del cada año como en renda.</span>
<span id="5"><sub>5</sub> Los romanos con el plazer que deste fecho ovieron, si d'antes le amavan mucho mas le amaron d'ali a dalante;</span>
<span id="6"><sub>6</sub> e ellos todos fazienle muchos plazeres e muchos servicios e falagos por tal que los sacasse del señorio dell emperador, mas ell nunca lo quiso fazer nin los par ende porque entendie que serie grand nemiga si lo fiziesse.</span>
<span id="7"><sub>7</sub> E demientre que ell y visco, mantovo el regno mucho en paz e en buen estado e fizo muchos buenos palacion por toda tierra de Italia.</span>
<span id="8"><sub>8</sub> Mas los sus fechos del e las sus bondades Sidonio e Endio las contaron todas muy bien en un libro que ende fizieron.</span>
<span id="9"><sub>9</sub> Esse año otrossi murio Guntamundo rey de los uvandalos, e regno en paz el Trasamundo su hermano ventisex años.</span>
<span id="10"><sub>10</sub> Del octavo año fasta'l dezeno del regnado del rey Alarigo non fallamos ninguna cosa que de contar sea que a la estoria pertenesca.</span>
<span id="11"><sub>11</sub> Mas agora dexa la estoria de fablar de los ostrogodos e torna a cotar de los uvandalos.</span>
