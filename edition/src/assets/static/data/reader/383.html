<span class="chapter">383</span>
<span class="rubric">Del regno de Riquila e cuemo en el primer año del su regno lo recibieron los alanos por señor.</span><br />
<span id="1"><sub>1</sub>Depues de la muerte de Hermerico finco Riquila su fijo por rey de Galizia e de Merida, que avie ganada, e regno ocho años.</span>
<span id="2"><sub>2</sub> E el primer año del su regnado fue en la era de cuatrocientos e setenta e ocho años, e cuando andava el regno de Genserico rey de los uvandalos en onze e ell imperio de Teodosio en treynta e el de Valentiniano en treze.</span>
<span id="3"><sub>3</sub> Avino assi aquell año que Riquila, cuemo era de grand coraçon e much atrevudo en armas e avie siempre sabor de andar en guerra e nunca de folgar, guiso sus huestes e fuesse pora Merida, que era suya, e gano de los alanos toda la provincia de Luzeña, e recibieronlo por señor.</span>
<span id="4"><sub>4</sub> E aquell año mismo tenie Genserico rey de los uvandalos cercada Ipone, una cibdat de Africa. E yazie dentro sant Agostin, que era ende obispo,</span>
<span id="5"><sub>5</sub> e murio al trezeno mes de la cerca, cuando cumplie ochenta e tres años que naciera e cuarenta que fuera obispo; e fuera disciplo de sant Ambrosio en la fe,</span>
<span id="6"><sub>6</sub> e fiziera tantos libros en su vida que otro omne no los podrie leer todos en todo el tiempo que visquiesse.</span>
