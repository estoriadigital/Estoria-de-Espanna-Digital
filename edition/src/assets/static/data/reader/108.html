<span class="chapter">108</span>
<span class="rubric">De cuemo Julio Cesar vino a Alexandria la de Egipto e mato al rey que descabeçara a Pompeyo e dio la tierra a la reyna Cleopatra.</span><br />
<span id="1"><sub>1</sub>Cuando Julio Cesar ovo vençudo a Pompeyo yl fizo foir, puso en recabdo tierra de Tessalia lo mas apriessa que pudo e assessegola so ell imperio de Roma e que fuesse todavia de la su part,</span>
<span id="2"><sub>2</sub> et dexolos ordenado cuemo visquiessen unos con otros segund sus posturas fasta la su venida. E non se detovo y mas poco ni mucho e fuesse luego tras Pompeyo por nol dar vagar por que pudiesse cobrar contra el, ca bien sabie que d'aquello se trabajarie Pompeyo si nol viniesse lo quel vino.</span>
<span id="3"><sub>3</sub> Et llegando a la mar que era en derecho de Egipto sabiendo cuemo fuera alla Pompeyo a demandar ayuda al rey Dionis que era so criado, ovo su flota grand e bien guisada e metiosse en la mar a grand priessa e fuesse derechamientre pora la cibdat de Alexandria, asmando que alli serie el rey e alli vernie Pompeyo a el.</span>
<span id="4"><sub>4</sub> Et el rey Dionis pues que sopo de la venida de Julio Cesar, mando guisar sus compañas e enviol a recebir e recibieronle muy bien,</span>
<span id="5"><sub>5</sub> et mando luego el rey adozir la cabeça de Pompeyo e la sortija, e cuydandose engraciar con ello a Julio Cesar, pararongelo delant como por present quel fazie el e con que tenie quel plazrie. Mas Julio Cesar cuando lo vio, pesol muy de coraçon, ca non quisiera el tanto mal pora Pompeyo ni que tan grand varon cuemo aquel que assi fuesse muerto.</span>
<span id="6"><sub>6</sub> Et penso estonces en ell estado deste mundo e en el de los omnes mesquinos cuemo viven en el e passan, e lloro tanto quel cayeron las lagrimas por los pechos e por el regaço, e fueron muchas ademas.</span>
<span id="7"><sub>7</sub> El rey de Egipto pues que vio que assi fazie Julio Cesar, fuesse repintiendo en so coraçon de lo que fiziera</span>
<span id="8"><sub>8</sub> et començol a contar cuemo conteciera el fecho e la razon por que fiziera el aquello,</span>
<span id="9"><sub>9</sub> et trabajavas d'aquella guisa de sacarle de tristeza e de saña cuanto el podie, mas en cabo nin pudo nil tovo pro esso ni la nemiga que fizo.</span>
<span id="10"><sub>10</sub> Et Julio Cesar nol oyendo bien lo que dizien, dexol assi e levantos e entro en so palacio e encerros en su camara.</span>
<span id="11"><sub>11</sub> Cuando vio el rey Tolomeo Dionis que Julio Cesar nol recibie aquel present quel el fazie cuemo el cuydara e entendio quel pesara mucho con el, tovo que aquello que avie fecho nol saldrie a bien e trabajossi se le guisasse de fazerle cuemo fiziera a Pompeyo, mas faziesse ya tarde, lo uno porque lo no cometiera en la mar en el recebimiento de su venida o non fuera la guarda de Julio tamaña, lo al que era ya Julio Cesar apercebudo de la su nemiga, cal avien contado por cual art engañaran a Pompeyo e cuemol mataran non se guardando el dellos.</span>
<span id="12"><sub>12</sub> Et Julio Cesar oyera dezir en fazañas que bienaventurado era aquel a quien los agenos periglos fazien apercebudo e sabio e se castigava e se guardava por ellos, e guardosse el cuanto pudo por lo que acaeciera a Pompeyo.</span>
<span id="13"><sub>13</sub> E el rey Tolomeo Dionis con maestria trabajos de fazerle grandes onras e apartarle en convites e en otras maneras por quel pudiessen coger en mano e averle en so poder de guisa que cumpliesse el la traycion que avie asmada.</span>
<span id="14"><sub>14</sub> Mas fue Julio Cesar tan apercebudo e tan castigado que se non quiso apartar de los sos por que non se pudiessen apoderar del por ninguna manera, e Tolomeo non lo pudo guisar. E pues que vio que non podie por alli, vusco esta otra carrera de alvoroçar el pueblo contra el,</span>
<span id="15"><sub>15</sub> et mando a los que guardavan los tesoros de los tiemplos e de los reyes que los levassen ende encubiertamientre de guisa que no lo entendiesse ninguno e que los condesassen en otros logares seguros;</span>
<span id="16"><sub>16</sub> desi que tomassen a mano compañas armadas e fuessen e cercassen el palacio a Julio Cesar dando vozes e grandes alaridos e diziendo que el mandara tomar los tesoros de los tiemplos e de los reyes, e estonces que se alvoroçarien la yent de la cibdat e tod el regno e se levantarien contra el por esta razon; e guisolo assi.</span>
<span id="17"><sub>17</sub> E sobresto estava Achillas el cabdiello de Tolomeo fuera de la cibdat con muy grand huest, aquel que descabeçara a Pompeyo con ell otro que avie nombre Potino,</span>
<span id="18"><sub>18</sub> et enviol dezir el rey por pueblo que dexasse alla su huest e viniesse el con pocos que querie fazer fiestas e onras grandes a Julio Cesar.</span>
<span id="19"><sub>19</sub> Et mandol en poridat que viniesse bien guisado pora fazer lo que oyredes adelant, e guisos luego e cogios a venir, mas no cuemo qui viene a onrar fiesta, mas pora lidiar e matar.</span>
<span id="20"><sub>20</sub> Et trexo su huest en que avie veynte mil omnes d'armas, e cuando fue a cerca de la villa paro sus azes e ordenolas e començo de combater la cibdat muy atrevudamientre de la part o posava Julio Cesar; et esto fazie el por que el de fuera e el concejo de la cibdat de dentro combaterle yen e quexarle de guisa que o se metrie en so poder a su mesura o entrarien la casa por fuerça yl prendrien. E estava la flota del rey Tolomeo d'aquella parte de la cibdat o posava Julio Cesar;</span>
<span id="21"><sub>21</sub> et tanto avie Tolomeo a coraçon de complir alli lo que querie que no cato la perdida que el y tomarie,</span>
<span id="22"><sub>22</sub> et envio so mandado a Achillas que encendiesse aquella su flota e que la fiziesse llegar al muro por que se aprisiesse el fuego a las casas, e ardiendo que llegarie a la posada de Julio Cesar</span>
<span id="23"><sub>23</sub> et que d'una guisa o d'otra que se perderie y ell e los sos. E Achillas fizolo assi e ardio una grand parte de la villa que lo non pudieron a matar.</span>
<span id="24"><sub>24</sub> Et cuenta en este logar la estoria de Paulo Orosio que seyen alli en unos palacios bien cuaraenta mil libros condesados en que fueran ayuntadas todas las gestas e todos los buenos fechos de los reyes de Egipto e de los otros nobles varones e de muchos principes de las otras tierras, e d'aquellos libros los unos fueran alli fechos de las gestas de la tierra, los otros fizieran los reyes d'alli adozir de las otras tierras dondquier que los pudieran aver;</span>
<span id="25"><sub>25</sub> et pero que se quemaron las casas diz que se non quemaron los libros por muchos buenos dichos de castigos e de exiemplos que avie en ellos e el saber de las antigüedades, que era muy noble cosa e non quiso Dios que se perdiesse.</span>
<span id="26"><sub>26</sub> Et Julio Cesar cuando se vio tan coytado, salio much apriessa de la villa e fuesse pora su flota e priso luego una isla que estava acerca que llamavan el Faro en aquella tierra.</span>
<span id="27"><sub>27</sub> Et vino alli contra Julio Cesar de parte de Tolomeo un princep que dizien Aquila con grand poder d'unos cavalleros que llamavan los galbinianos –e eran muy buenos en armas– e lidiaron; e fue la batalla muy fuert e murieron y muchos cavalleros de Julio Cesar cuemo vinien maltrechos de Alexandria por los trabajos de la luenga carrera, e ellos otrossi mataron a todos los que fueran en la muerte de Pompeyo.</span>
<span id="28"><sub>28</sub> Et tanto fue alli aquexado Julio Cesar que se ovo de acoger por fuerça e metios en una pinaça, e del grand peso de los sos ques metieron y con el safondos la pinaça assi que la cubrio ell agua, e finco Julio Cesar en la mar sin todo navio; e levava en la mano unas cartas, e alço dell agua aquella mano con ellas e nado con ell otra dozientos passos e llego a una nave de las suyas, e acorieronle apriessa e metieronle en la naf. E cuando llego la su flota, cobro luego e fue contra Tolomeo que vinie a el, e lidiaron e vencio Julio Cesar e prisol.</span>
<span id="29"><sub>29</sub> Los de Alexandria cuando lo sopieron, pidieronle so rey diziendo que los romanos gele dieran, e soltol por aquella razon e diogele castigandol que antes quisiesse aver paz con los romanos que non guerra.</span>
<span id="30"><sub>30</sub> Mas Tolomeo non gelo quiso creer, e luego que fue suelto, guisosse e torno a lidiar con el, e venciol Julio Cesar otra vez e desbaratol malamientre toda su huest. E murieron y de los sos en aquella batalla veynte mil omnes, e dieronse a prision doze mil con unas naves luengas fechas cuemo galeas en que andavan, e estas eran setaenta;</span>
<span id="31"><sub>31</sub> et de Julio Cesar fueron y muertos fasta quinientos.</span>
<span id="32"><sub>32</sub> Tolomeo fuyendo de la fazienda, metios en una pinaça e ivase, e tan grand fue el peso de los sos que se metieron y que fue el navio a fondon, e murio y el e echol ell agua a la oriella.</span>
<span id="33"><sub>33</sub> Et la loriga que traye vestida era d'oro, e los quel fallaron tomaronle e aduxieronle a Julio Cesar.</span>
<span id="34"><sub>34</sub> Et el sopo en verdat de los sos que tenie presos que aquel era el rey Tolomeo, ca tal loriga non la traye otri en todos los de Egipto si no el.</span>
<span id="35"><sub>35</sub> Et mando Julio Cesar tomar la loriga e enviola a los de Alexandria, que era cabeça de Egipto, e ellos coñocieronla e entendieron que era muerto o preso e dieronle la tierra.</span>
<span id="36"><sub>36</sub> Et ell apoderos della e ovo alli sus vistas con la reyna Cleopatra, que era hermana d'aquel rey Tolomeo. E Julio Cesar diole los regnos de Egipto e dexola reyna dellos,</span>
<span id="37"><sub>37</sub> et fues d'alli luego pora tierra de Siria.</span>
