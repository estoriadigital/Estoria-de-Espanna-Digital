<span class="chapter">296</span>
<span class="rubric">De lo que contecio en ell año segundo del su emperio.</span><br />
<span id="1"><sub>1</sub>En el segundo año dell imperio de Diocleciano, e que fue en la era de treziento e veyntiseys, e avino assi que se alçaron en tierra de Francia todos los aldeanos contra'l imperio,</span>
<span id="2"><sub>2</sub> e fizieron sus cabdiellos dos que avien nombre ell uno Amando e ell otro Eliano, e pusieron nombre Bagaudaro a aquel so alboroçamiento e començaron a fazer grand daño por la tierra.</span>
<span id="3"><sub>3</sub> E ell emperador Diocleciano que lo sopo, fizo Cesar a un cavallero de grand guisa que avie nombre Herculio Maximiano, porque sabie que era muy buen cavallero d'armas</span>
<span id="4"><sub>4</sub> et provado en muchos fechos; e mandol que fuesse sobrellos.</span>
<span id="5"><sub>5</sub> Et tomo Maximiano muy grand hueste e fue sobre aquellos aldeanos de tierra de Francia e venciolos e mato muchos dellos,</span>
<span id="6"><sub>6</sub> et assessego toda la tierra e dexola en paz so el señorio de Roma.</span>
<span id="7"><sub>7</sub> Et desta ida mato la legion de la santa cavalleria de los de Tebas que fueran con ell, en que murieron sant Mauris con todos sos compañeros porque eran cristianos e no quisieron fazer sacrificio a los idolos.</span>
<span id="8"><sub>8</sub> Et tornosse much alegre pora Diocleciano,</span>
<span id="9"><sub>9</sub> e el recibiolo a muy grand onra; e de Cesar que ant era fizolo Augusto e recibiolo por compañero e por egual de si en ell imperio, et regnaron amos dessouno d'alli adelante diziocho años, sin los dos que Diocleciano avie regnado.</span>
<span id="10"><sub>10</sub> Et era Maximiano muy cruel e descomunal, e la aspereza del so engeño e la braveza del so coraçon mostravala en la cara que avie muy sañuda e much esquiva;</span>
<span id="11"><sub>11</sub> pero con todo aquesto forçava la natura e su coraçon, e en todos los consejos guiavasse por cuanto Diocleciano tenie por bien.</span>
