<span class="chapter">83</span>
<span class="rubric">De cuemo fizo el consul Lucollo contra'l rey Mitridates.</span><br />
<span id="1"><sub>1</sub>Librando Pompeyo destos galeotes e destos guerreros las mares e las tierras, Mitridates, que era rey de la isla de Ponto e de la menor Armenia que se avie levantado grand tiempo d'antes contra los de Roma, fue estonces toller el regno a Nicomedes rey de Bitinia, que era amigo de los romanos.</span>
<span id="2"><sub>2</sub> E pero que los principes e el senado e el comun de Roma le enviaron dezir que lo non fiziesse si no que con ellos lo avrie, non quiso dexar esto ni otros muchos fechos grandes que fizo despues contra otros reys e contra otras tierras que eran de la parte de los romanos.</span>
<span id="3"><sub>3</sub> E tollio a este Nicomedes el regno,</span>
<span id="4"><sub>4</sub> e entro luego muy irado por tierra de Capadocia e echo ende a Ariobarço, que era rey della, e metio toda la tierra a espada e a fuego. E assi fiziera a Bitinia</span>
<span id="5"><sub>5</sub> e otrossi luego empos esto a Paflagonia, e segudo ende a Pilemon rey della; desi vino a Efeso e mando alli echar pregon por toda Asia que cuantos cibdadanos de Roma fallassen por toda la tierra que los descabeçassen, e esto que fuesse todo en un dia.</span>
<span id="6"><sub>6</sub> E cuenta Paulo Orosio en su estoria que fueron tantos de los romanos muertos estonces que non podrien seer contados.</span>
<span id="7"><sub>7</sub> E envio a Archelao so cabdiello con cient e veynt mil omnes a pie e a cavallo a Acaya de Grecia, e gano a Atenas e a toda Grecia.</span>
<span id="8"><sub>8</sub> Estas batallas e conquistas que avemos dichas e otras muchas de que non dezimos aqui avie fechas e fazie aun este Mitridates rey de Ponto e de Armenia, e fizo otras muchas despues.</span>
<span id="9"><sub>9</sub> En tod esto las Españas estavan quedas e en paz so el señorio de Roma.</span>
<span id="10"><sub>10</sub> E los romanos mientre las guerras de las Españas e de las otras tierras quedavan, non podiendo ellos sofrir a aquel rey Mitridates, enviaran alla d'antes de sos principes contra el,</span>
<span id="11"><sub>11</sub> et entrestos principes romanos fue y uno que dizien Lucollo.</span>
<span id="12"><sub>12</sub> E despues de muchas lides que ovieron con Mitridates, vino este Mitridates a cercar la cibdat de Ciziceno, que era de parte de los romanos.</span>
<span id="13"><sub>13</sub> E fue a el este Lucollo e trabajos de cercarle alli o el tenie cercados a los otros por fazerle ir dend o lidiar con el.</span>
<span id="14"><sub>14</sub> Pero en tod esto nin podie Lucollo entrar a la cibdat nin los de la cibdat salir a el ante Mitridates que tenie grandes poderes,</span>
<span id="15"><sub>15</sub> e cercava a aquella cibdat lo mas della un braço de mar.</span>
<span id="16"><sub>16</sub> Et estonces vusco este consul Lucollo esta maestria que oyredes por o enviasse dezir a los de la villa lo que el fazie por les acorrer e que esforçassen e se toviessen bien, ca el farie a Mitridates ir d'alli aina o por lid o por fambre, e assi contecio despues.</span>
<span id="17"><sub>17</sub> Demando estonces Lucollo por su huest entre sos cavalleros e las otras compañas si avrie y qui se quisiesse aventurar por el de passar nadando a la cibdat e recabarle esto que el querie, e dubdando los otros respondiol un cavallero e dixol:</span>
<span id="18"><sub>18</sub> «Señor, esto que tu dizes que quieres yo me quiero aventurar a ello por fazerte servicio».</span>
<span id="19"><sub>19</sub> E prometiol estonces el consul mucha mercet e quel farie mucho d'algo por ello.</span>
<span id="20"><sub>20</sub> Et aquella agua que el avie a passar tenie en ancho siete mil passos, que son acerca de tres leguas e media, e por que lo pudiesse complir el cavallero mando luego el consul traer dos odres llenos de viento, e ataronlos en uno</span>
<span id="21"><sub>21</sub> e guisarongelos de guisa que pudiesse ell ir alli entrellos de manera que se ayudasse bien de los pies e de las manos cuemo era mester pora nadar.</span>
<span id="22"><sub>22</sub> E passo muy bien e recabdo con los de la cibdat todo lo quel el consul mando.</span>
<span id="23"><sub>23</sub> E pues que Mitridates vio los de la cibdat tan esforçados e que se tenien tan bien e cuemol yazien los romanos dell otra part e cuemo se le ivan parando mal las sus yentes, ovosse a levantar d'alli e fues,</span>
<span id="24"><sub>24</sub> e perdio y de sus compañas de fambre e que enfermaron mas de trezientas vezes mil omnes segund cuentan las estorias.</span>
<span id="25"><sub>25</sub> Pero con tod esto tan grandes eran los sos poderes e las tierras del so señorio, e el tan fuerte rey e tan esforçado, que nil podien los romanos matar nin prender en batalla ni apremiarle de guisa quel pudiessen conquerir.</span>
<span id="26"><sub>26</sub> Et en tod esto acabosse el consulado de Lucollo, e dieronle los romanos a Pompeyo e enviaronle dezir que se fuesse e passasse a Asia contra Mitridates a conquerir las tierras a que enviaran a Lucollo.</span>
<span id="27"><sub>27</sub> Pompeyo luego que este mandado llego, las Españas dexolas assessegadas cuemo lo avemos dicho con sos fijos e sos cabdiellos e fuesse apriessa e passo a Asia. E de todas estas bienandanças de Pompeyo crecie mas a Julio Cesar la envidia e la braveza de seer contra el.</span>
<span id="28"><sub>28</sub> Agora diremos de cuemo fizo Pompeyo sobre lo que los romanos le enviaron dezir de Mitridates e de tierra de Asia.</span>
