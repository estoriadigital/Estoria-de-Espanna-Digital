<span class="chapter">28</span>
<span class="rubric">De cuemo Asdrubal lidio con los romanos e fue vençudo.</span><br />
<span id="1"><sub>1</sub>Las nuevas llegaron a Asdrubal hermano de Magon de cuemo los romanos avien a so hermano vençudo e preso e cuemo mataran muchas de sus yentes.</span>
<span id="2"><sub>2</sub> Y el cuando lo oyo, pesol mucho e guisosse con grand poder d'Africa e d'España e fue contra ellos, e lidiaron muchos dias que se non podien vencer unos a otros;</span>
<span id="3"><sub>3</sub> en cabo vieron los romanos que no avien ayuda de ningun cabo e estavan en tierra estraña e pusieron en sos coraçones de vencer o de morir,</span>
<span id="4"><sub>4</sub> e fueron y tan buenos por que fue vençudo Asdrubal, e murieron de la su huest treynta e cinco vezes mil omnes, y el guarecio de grand ventura e acojosse a lo mas dentro d'España.</span>
<span id="5"><sub>5</sub> E los romanos començaron a ganar la tierra lo uno por amor, lo al por fuerça,</span>
<span id="6"><sub>6</sub> assi que cuanta buena cavalleria fallaron en la ribera d'Ebro tornaronla assi faziendoles mucho de bien,</span>
<span id="7"><sub>7</sub> e otrossi porque tenien que era mas razon de tener con los romanos que eran de parte de Europa que non con los de Cartago que eran de Africa.</span>
<span id="8"><sub>8</sub> E por end luego que los romanos los ovieron de su parte, movieron d'alli y entraron por España e cobraron Sigüença e los otros logares que avien perdudos, e ganaron demas otros que nunca ovieran ganados.</span>
