<span class="chapter">449</span>
<span class="rubric">De como Teoderigo rey de los ostrogodos regno en España e de la muerte del rey Gisalaygo.</span><br />
<span id="1"><sub>1</sub>Andados cuatro años del regnado del rey Gisalaygo, que fue en la era de quinientos e cincuaenta e un año, e cuando andava ell año de la encarnacion en quinientos e ventitres, e ell imperio de Anastasio en ventitres, cuenta la estoria que cuando el rey Teoderigo oyo dezir de como fuxiera el rey Gisalaygo e la tierra estava sin señor, que se vino pora las Españas.</span>
<span id="2"><sub>2</sub> E los godos porque viron que su señor Amalarigo era niño e que non avie edad pora mantener regno, dieronle el regno quel governasse yl mantoviesse en logar de su nieto Amalarigo; e regno y doze años, e esto fue el primero año del su regnado en las Españas.</span>
<span id="3"><sub>3</sub> Mas el rey Gisalaygo andando desterrado, fuyendo assi como avemos ya dicho, murio allend del rio Duecio, que es en las Galias;</span>
<span id="4"><sub>4</sub> e assi perdio primeramientre la onra del regno como dixiemos ya e despues la vida.</span>
<span id="5"><sub>5</sub> Del primero año del regnado del rey Teoderigo en las Españas fasta'l cinqueno año non fallamos ninguna cosa que de contar sea que a la estoria pertenesca, si non tanto que en el primero año murio Glodoveo rey de Francia,</span>
<span id="6"><sub>6</sub> e regno empos el su fijo Lotario el Primero cuareynta e ocho años.</span>
<span id="7"><sub>7</sub> E en el segundo año partio Lotario rey de Francia el regno con sus hermanos Teoderigo, Lodomiro e Hildiberto;</span>
<span id="8"><sub>8</sub> e caso a su hermana dona Clochilda con ell ifante Amarigo, que avie de seer rey de España.</span>
<span id="9"><sub>9</sub> En el cuarto año del su regnado murio ell emperador Anastasio de ferida de la saña de Dios por cosas desguisadas que fazie,</span>
<span id="10"><sub>10</sub> e fue puesto en su logar Justino el Viejo, e regno XXIIII años.</span>
