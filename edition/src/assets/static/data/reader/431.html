<span class="chapter">431</span>
<span class="rubric">De cuemo los astrogodos vencieron a los hugnos e puso Leo ell emperador su amor con el rey Uvalamer.</span><br />
<span id="1"><sub>1</sub>Uvalamer el rey de los astrogodos cuando vio que Ardarico el rey de los gepidas venciera a los hugnos e sacara por ende de servidumbre a si e a toda su gente, tovo por bien de fazer el aquello mismo e nego vassallage a Hernac el rey de los hugnos e nol quiso obedecer.</span>
<span id="2"><sub>2</sub> E el rey Hernac luego que lo sopo, guiso sus huestes e fue contra el;</span>
<span id="3"><sub>3</sub> e el rey Uvalamer, que era omne de grand coraçon, salio a el muy de grado e ovieron su batalla muy grand. E murio y el rey Hernac e fueron vençudos los hugnos e murio y mucha gente dellos, e los que ende escaparon fuxieron e fueron sagudados fasta en los cabos de Scicia.</span>
<span id="4"><sub>4</sub> E el rey Uvalamer e los astrogodos fincaron much onrados e en paz e sin toda premia de otro señor ninguno, assi que d'alli adelante toda via les ovieron miedo los ugnos.</span>
<span id="5"><sub>5</sub> E ell emperador Leo cuando sopo el grand prez del rey Uvalamer e el poder de los astrogodos, ovo sabor de los aver por amigos e puso sus pazes e su amor con ellos.</span>
<span id="6"><sub>6</sub> E diol el rey Uvalamer en refenes un su sobrino que avie nombre Teoderico, e era fijo de Teodemiro su hermano, e no avie mas de ocho años que naciera cuando lo levaron all emperador Leo; e ell emperador criolo en su casa much onradamientre.</span>
<span id="7"><sub>7</sub> E des que Hernac fue muerto, alçaron los ugnos por rey a Dinzic su hermano, que era fijo del rey Atila otrossi; e regno tres años</span>
<span id="8"><sub>8</sub> Desdel segundo año del regno de Teoderico rey de los godos fasta'l trezeno no cuenta la estoria ningunas cosas granadas que aviniessen a los godos ni a los astrogodos ni a los suevos ni a los uvandalos ni a los ugnos, e si no tanto que en el tercero murio Masdra rey de los suevos.</span>
<span id="9"><sub>9</sub> E los de su parte fizieron rey a Remismundo su fijo e el puso luego sus pazes con el rey Franta, e avinieronse amos en uno maguera que coñocie cada uno los suevos que eran de su parte e quel obedecien; e regnaron amos cuatro años desouno.</span>
<span id="10"><sub>10</sub> E en el cuarto murio Uvalamer rey de los astrogodos e alçaron luego por rey a Teodemiro su hermano; e regno onze años.</span>
<span id="11"><sub>11</sub> E ell emperador Leo por le fazer plazer enviol luego much onradamientre a Teoderico su fijo que tenie en refenes, segund que a desuso contado la estoria.</span>
<span id="12"><sub>12</sub> E aquel año murio otrossi Dinzic el rey de los ugnos e alçaron por rey otro que avie nombre Zeliobes; e regno cincuaenta e nueve años.</span>
<span id="13"><sub>13</sub> E en el ochavo año murio Franta el rey de los suevos e finco Remismundo por rey de todos los suevos; e regnaron ochaenta e tres años el e los arrianos, que no son en las estorias departidos por nombres por razon que fueron hereges.</span>
<span id="14"><sub>14</sub> E en el noveno guisosse ell infant Teuderico, el fijo de Teodemiro el rey de los astrogodos, que era mancebo de XVIII años muy ardit e much enseñado e de muy buenas costumbres.</span>
<span id="15"><sub>15</sub> E passo el rio Danubio e fue lidiar contra los sarmatas, e venciolos e mato a Babaz rey dellos e tornosse much onradamientre e con grand prea a su padre.</span>
<span id="16"><sub>16</sub> E en ell onzeno año guiso el rey Genserico sus navios e sus huestes por passar a Italia e la destroir,</span>
<span id="17"><sub>17</sub> mas salio a el Basilio el patricio con muchos navios e con grand hueste de romanos e venciolo sobre mar, de guisa que se ovo por fuerça a tornar a Africa vençudo e con grand desonra.</span>
