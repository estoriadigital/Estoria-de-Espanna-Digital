<span class="chapter">404</span>
<span class="rubric">De lo que contecio a los godos en tiempo de Domiciano ell emperador.</span><br />
<span id="1"><sub>1</sub>En el quinto año dell imperio de Domiciano que fue en la era de ciento et veynticinco años, temiendose los godos deste emperador porque era muy cobdicioso, quebrantaron con ell ell amiztat et la paz que ovieran con los otros principes de Roma.</span>
<span id="2"><sub>2</sub> E avie luengo tiempo que asseñoreavan los romanos la ribera del rio Danubio;</span>
<span id="3"><sub>3</sub> e los godos estonces con la desabenencia que tomaran con ell fueron a aquella tierra d'aquel rio e mataron la cavalleria de los romanos e a sos cabdiellos que estavan y,</span>
<span id="4"><sub>4</sub> e destruyeron cuant y fallaron e tajaron la cabeça a Cipio Sabino, que era alli adelantado de los romanos, e desbarataron et robaron castiellos e villas et cibdades et cuanto fallaron dell imperio.</span>
<span id="5"><sub>5</sub> Estonces ell emperador Domiciano veyendosse en esta priessa tan grand, tomo todo so poder e fuesse pora Quelirico a grand priessa.</span>
<span id="6"><sub>6</sub> E escogio de su huest a mano d'aquellos que eran mas esforçados e mas fuertes en armas,</span>
<span id="7"><sub>7</sub> et dioles por adelantado un cabdiello que llamavan Fusco.</span>
<span id="8"><sub>8</sub> E fizo atar muchos navios unos con otros et pararlos en aquel rio Danubio cuemo puent,</span>
<span id="9"><sub>9</sub> e mando a aquel cabdiello Fusco passar por i con aquellas compañas et ir pora Daponeo rey de los godos.</span>
<span id="10"><sub>10</sub> Los godos estonces cuemo eran nobles en sos fechos, armaronse luego que lo sopieron e vinieron contra ellos</span>
<span id="11"><sub>11</sub> e vencieronlos en la primera batalla, e mataron y a aquel cabdiello Fusco e cogieron el campo e levaron ende muchas riquezas d'aquellos cavalleros romanos.</span>
<span id="12"><sub>12</sub> Et tan grand fue la loor que tovieron que alli en aquellos logares ganavan que por aquella bienandança en que se alli veyen llamaron a sos cabdiellos semideos, que quiere dezir medio dioses.</span>
<span id="13"><sub>13</sub> Et maguer que estas yentes avien nombre godos comunalmientre, pero a aquellos que en Scicia moravan que era en la partida de orient llamavan ostrogodos;</span>
<span id="14"><sub>14</sub> e a los que vivien en la partida de occident dizien vesegodos apartadamientre.</span>
<span id="15"><sub>15</sub> E aquellos ostrogodos que vivien en tierra de Scicia tan grandes anchuras de tierra tenien e tantos senos dessa mar e rios con grandes riberas et tanto saliron esforçados e pujaron a grand nombrada por sus fechos, que Uvandalo et Margomano principes de los escuadios de que oyeron los grandes fechos dellos et cuemo les iva bien, metieronse so el so señorio.</span>
<span id="16"><sub>16</sub> E Ofastida rey de los gepidas envio mandado a Ostrogota rey de los godos que o se guisasse pora aver batalla con ell o quel dexas la tierra;</span>
<span id="17"><sub>17</sub> mas era el rey Ostrogota sesudo et de grand coraçon e fuert en sos fechos, e cuando oyo aquello respondio a Fastida que tal batalla cuemo aquella que la non amava ell e que tenie por dura cosa e nemigadera de tod en todo de lidiar con sos vezinos,</span>
<span id="18"><sub>18</sub> mas que tenie otrossi por cosa desaguisada de dexarle assi la tierra.</span>
<span id="19"><sub>19</sub> Guisaronse estonces los gepidas que lo non dexaron por las razones d'aquel rey Ostrogota e vinieron lidiar con el,</span>
<span id="20"><sub>20</sub> et començoles Ostrogota a maltraer en la batalla e desbarato una partida dellos et vencios el rey Fastida, e fuxo de la batalla muy envergonçado et tornos desta guisa a su tierra.</span>
<span id="21"><sub>21</sub> E los godos fincaron por vencedores e non se quisieron tirar d'alli, ant y moraron bien cuemo en su tierra</span>
<span id="22"><sub>22</sub> e alli visquieron d'alli adelant mucho tiempo et fueron y bienandantes.</span>
