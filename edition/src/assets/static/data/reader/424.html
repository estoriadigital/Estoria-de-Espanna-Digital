<span class="chapter">424</span>
<span class="rubric">Del segundo año del regno de Turismundo en que murio el rey Atila.</span><br />
<span id="1"><sub>1</sub>En el segundo año del regno de Atila, que fue en la era de cuatrocientos e novaenta e tres e cuando andava ell imperio de Marciano en cuatro, e avino assi que Atila desque fue tornado de Italia, passo el rio Danubio e començo a guerrear con los alanos, de que conto desuso la estoria que moravan en aquella tierra, e trayelos muy mal.</span>
<span id="2"><sub>2</sub> E Turismundo el rey de los godos que lo sopo, guiso sus huestes e fuesse luego pora alla ayudar a los alanos,</span>
<span id="3"><sub>3</sub> e pararon sus azes de la una part e de la otra a la manera de la batalla que ovieran en los camp[..] catalanos.</span>
<span id="4"><sub>4</sub> E vencieron alli los godos al rey Atila de que eran espantados los romanos, e fizieronlo foir a el e a todos los de su part e fizieron en ellos grand daño.</span>
<span id="5"><sub>5</sub> E desi tornosse el rey Turismundo pora Tolosa.</span>
<span id="6"><sub>6</sub> E Atila tornosse d'alli ala tierra o morava e caso luego.</span>
<span id="7"><sub>7</sub> E aquella noche que el caso aparecio el Nuestro Señor en sueños all emperador Anastasio e mostrol en vision que ell arco de Atila era quebrado, e entendio luego Anastasio que era muerto;</span>
<span id="8"><sub>8</sub> e assi fue en verdat, ca Atila embriagosse la noche de su boda e quebrol por las narizes tanta sangre que se afogo.</span>
<span id="9"><sub>9</sub> E fue luego Hernac su fijo alçado por rey de los hugnos.</span>
<span id="10"><sub>10</sub> En aquest año mato Valentiniano ell emperador a Ecio el patricio, porquel fizieron creyente que por so consejo fuera Atila vivo de la batalla de los campos catalanos, ca si non mataralo Turismundo el rey de los godos.</span>
