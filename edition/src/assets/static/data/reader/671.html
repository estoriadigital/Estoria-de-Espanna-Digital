<span class="chapter">671</span>
<span class="rubric">Capitulo XVIIIº. Del mal que fizo el rey don Alfonso a los moros e de las iglesias que renovo.</span><br />
<span id="1"><sub>1</sub>Andados XXXII años del regnado del rey don Alfonso el Magno, que fue en la era de DCCCC e VI, cuando andava el año de la encarnacion en DCCC e LXVIII, et el del imperio en XVII,</span>
<span id="2"><sub>2</sub> saco el rey don Alfonso su hueste muy grande e fue contra Toledo, e corrio e astrago toda essa tierra,</span>
<span id="3"><sub>3</sub> e derribo castiellos e fortalezas e mato y muchos moros.</span>
<span id="4"><sub>4</sub> Et dize don Lucas de Tuy que en tornandose d'alla que priso un castiello que dizien entonces Quinciababel, et mato y muchos moros otrossi e llevo ende muchos cativos.</span>
<span id="5"><sub>5</sub> Et tan grant era el miedo que los moros avien del que por fuerça pusieron pazes con el yl dieron parias, e el atreguolos por tres años.</span>
<span id="6"><sub>6</sub> Despues desto mando fazer el rey don Alfonso sobrel cuerpo de Santiago una capiella de muy fermosa obra, e dio grandes heredades a la iglesia e ondrola de muchos buenos dones de oro e de plata e de coronas e de vestimentas.</span>
<span id="7"><sub>7</sub> Et fizo otrossi sobre los cuerpos de sant Facund e sant Primitivo en ribera de Ceyra una iglesia de grant lavor, e onrola de todas las cossas que eran menester.</span>
<span id="8"><sub>8</sub> Mas despues a tiempo fueron destruydas estas iglesias cuando los moros llegaron a Santiago.</span>
<span id="9"><sub>9</sub> Otrossi fizo pora defendimiento de la iglesia de San Salvador de Oviedo e de la tierra un castiello que dizen Gozon en las marismas de las Asturias, ca se temien que vernien por aventura d'aquella parte algunos navios de moros e destruyrien estos santuarios.</span>
<span id="10"><sub>10</sub> E fizo en aquel castiello a servicio de Dios una iglesia de grand obra complida e arcos de piedra marmol, e pusol nombre San Salvador;</span>
<span id="11"><sub>11</sub> despues embio por tres obispos que la consagrassen, e fueron estos: Sesnando arçobispo de Santiago, Nausto obispo de Coimbria e Recaredo obispo de Lugo. E dio el y muchas ricas donas,</span>
<span id="12"><sub>12</sub> et entre todas las donas mejores que y dio fue una crus muy grande toda d'oro muy puro llena de piedras preciosas que se el mandara fazer.</span>
<span id="13"><sub>13</sub> Esse año murio el papa Adrian</span>
<span id="14"><sub>14</sub> et fue puesto en su lugar Joan el VIIº, e fueron con el C e V apostoligos.</span>
