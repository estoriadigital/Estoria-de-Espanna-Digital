<span class="chapter">524</span>
<span class="rubric">De como Paulo fue alçado rey.</span><br />
<span id="1"><sub>1</sub>Paulo aviendo ya tornada de la su part los coraçones de todas las yentes quel querien creer, mostro llanamientre su traycion assi como la avie pensada de alçarse contra'l rey,</span>
<span id="2"><sub>2</sub> ca yuro ante todos e dixo que nunca ternie por a Bamba nil farie servicio, e que dava por consejo a todos otrosi que escogiessen entre si un omne a que alçassen rey e a que obedeciessen ell e todos los otros.</span>
<span id="3"><sub>3</sub> A esto que el dixo respondio el duc Ranosindo, que era sabidor de la aleve e de tod el fecho: «Non queremos otro por rey si non a Paulo, e a este esleemos e a aqueste obedeçremos como a princeps e a señor».</span>
<span id="4"><sub>4</sub> Assi como ell ovo esto dicho, otorgaron con el todos los otros traydores assi como eran yurados, diziendo otrossi aquellas mismas palabras a grandes vozes.</span>
<span id="5"><sub>5</sub> Paulo el traydor, desmentido de lealdad, cobdicioso de onra, atrevudo en sobervia, consentio e otorgo con aquellos traydores e fizose adobar e guarnir todo a manera de rey, e guiso que yurassen todos en la forma e en la guisa que el yurara con los otros al rey Bamba en Toledo.</span>
<span id="6"><sub>6</sub> Cuando Paulo ovo esto fecho, el seyendo rey alçado, començo a sossacar las yentes de la tierra e a tornarlas consigo los unos por falagos, los otros por darles grandes algos, los otros por menazas, los otros por tormientos.</span>
<span id="7"><sub>7</sub> Sin aquesto trabajosse de aver en su ayuda a los franceses e a los gascones por sus dones grandes que les el dava,</span>
<span id="8"><sub>8</sub> e torno muy ligeramientre consigo a Hilderigo cuende de Nems e a los dos falsos obispos Gumillo e Ramiro, los que dixiemos ya, e consentiron con ell en aquel su desleal fecho todos los de la Gallia gotica e una grand partida de los de Celtiberia.</span>
<span id="9"><sub>9</sub> Despues desto Paulo estando ya seguro de todos por la yura quel fizieran, començo de guisarse pora entrar en España e lidiar con su señor como traydor coñoçudo e destroirle la tierra si pudiesse.</span>
<span id="10"><sub>10</sub> E en tod esto los gascones, que son yentes que non saben vevir en paz, passaron las montañas e entraron en tierra de Cantabria e començaron de robarla; e fazien ellos en aquel tiempo lo que oy en dia fazen, que su fecho e su consejo lo demas es en furtar e en robar lo ageno.</span>
<span id="11"><sub>11</sub> E cuando esto sopo el rey Bamba, fue contra ellos e echolos de la tierra e de todas las montañas e fizolos tornar a su tierra desonradamientre e con fonta.</span>
