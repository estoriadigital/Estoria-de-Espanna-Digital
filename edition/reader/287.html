<span class="chapter">287</span>
<span id="1"><sub>1</sub>Depues que fueron muertos Tacito e Floriano, fue alçado Probo por emperador de Roma. E el primer año del su imperio fue a mil e veynt  e nueve de la puebla de Roma, e cuando andava la era en trezientos e dizisiete e ell año de Nuestro Señor en dozientos e setenta e nuef.</span>
<span id="2"><sub>2</sub> E fue este emperador Probo omne muy noble pora governar ell imperio e fue bueno e derechurero, e en la su grant nombrada semejo mucho all emperador Aureliano.</span>
<span id="3"><sub>3</sub> E levantaronse los barbaros aquell año con sus huestes muy grandes e fueron destroir todas las Francias.</span>
<span id="4"><sub>4</sub> E ell emperador Probo que lo sopo, guiso sus cavallerias muchas e bien guisadas e fue contra los barbaros, e ovo con ellos muchas grandes lides e much esquivas e fizo y el por si muchos buenos fechos, ca era por sus armas muy buen cavallero e muy loado;</span>
<span id="5"><sub>5</sub> e al cabo vencio los barbaros e mato muchos dellos, e los que fincaron fizolos foir de la tierra, e torno las Francias en su estado e refizolas e assessego las yentes por sus logares e dexo la tierra en paz so el señorio de Roma.</span>
<span id="6"><sub>6</sub> E aquell año alçaron a sant Felix apostoligo de Roma, e fue el veynt e cinco depues de sant Peydro; e mantovo la eglesia cinco años santamientre e a plazer de los cristianos. E andando el mundo en aquella tempestad en que se alvoroçavan las yentes a todas partes,</span>
<span id="7"><sub>7</sub> levantosse uno que avie nombre Mannes, e era del linage de los persianos e omne de muy fuerte engeño e much estraño a manera de los barbaros en su vida e en sus costumbres;</span>
<span id="8"><sub>8</sub> e porque en su lenguage manes tanto quiere dezir cuemo mandadero e avie el assi nombre, tomo locura d'aquella ufana e llamosse Paraclito, que quier tanto dezir cuemo mandadero otrossi e señaladamientre por ell Espirito Santo. E sobresta razon levanto la heregia de los manicheos,</span>
<span id="9"><sub>9</sub> e començola a predicar por las tierras e a mostrar a las gentes que dos comienços fueran de las cosas: uno de bien e otro de mal, e otro de luz e otro de tiniebras, e que ell uno criara el bien e la luz e ell otro el mal e las tiniebras.</span>
<span id="10"><sub>10</sub> E esto que dizie era grant mentira e grand falsedat, ca Dios fue un comienço de todas las cosas que fueron e son e seran jamas, e criolas todas buenas;</span>
<span id="11"><sub>11</sub> e si algunas son malas, assi cuemo el diablo e ell omne malo, por si se tornaron tales e se tornan, ca el buenas las crio e esso mismo fizo de todas las otras cosas, mas corrompieronse depues viviendo en la tierra.</span>
