<span class="chapter">307</span>
<span class="rubric">De lo que contecio en el año quinzeno.</span><br />
<span id="1"><sub>1</sub>En el quinzeno año, que fue en la era de trezientos e treynta et nueve, e ovo Galerio llegadas sus huestes e tornosse pora Persia a lidiar con el rey Nirseo, que fue avuelo de Ormisda e de Sapor, dos reyes que fueron depues del, et cometio la guerra muy mas cuerdamientre que ante fiziera e con muy mayor poder.</span>
<span id="2"><sub>2</sub> Assi que el dia que ovo a aver batalla con ell fue con tres cavalleros all atalaya de Narseo e prisola, e desque sopo varrunte de la otra parte movio la batalla et començolos a ferir e venciolos. E fuxo Narseo,</span>
<span id="3"><sub>3</sub> e Galerio destruxo toda la hueste de los persianos e priso las mugieres et las hermanas et los fijos del rey Narseo e todas las riquezas de tierra de Persia, que fueron muy grandes a maravilla;</span>
<span id="4"><sub>4</sub> et segudo a Narseo fasta en los cabos del regno.</span>
<span id="5"><sub>5</sub> Et desi el tornosse con todo aquel robo e fuesse pora'll emperador Diocleciano, que morava aquella sazon en tierra de Mesopotamia, e fue muy bien recebido del et a muy grand onra, et diol todo aquello que ganara; e fincaron amos por much amigos e vencieron en uno d'alli adelante muchas batallas e conquirieron muchas tierras.</span>
<span id="6"><sub>6</sub> E a aquella sazon era y con Diocleciano Costantino, el fijo de Costancio Cesar et de Elena, et levantavasse entonce mancebo much apuesto e much enseñado e de muy buenas costumbres, e pagavanse las yentes mucho dell; e por esta razon ell emperador Diocleciano, por consejo de Galerio Maximino, quisolo matar con envidia e con miedo que perderie ell imperio por ell.</span>
<span id="7"><sub>7</sub> E mas como querien todos bien a Costantino, sopolo luego et fuxo a escuso; e el Nuestro Señor Jesucristo, que avie sabor de lo mantener por al so servicio, guardolo de mal e vinosse vivo e sano pora Costantio so padre, que era entonce en tierra de Francia.</span>
