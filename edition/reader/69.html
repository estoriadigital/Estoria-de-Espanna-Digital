<span class="chapter">69</span>
<span class="rubric">De cuemo departieron los que fizieron las estorias en cual tiempo fue poblada Cartago.</span><br />
<span id="1"><sub>1</sub>Algunos dixieron que la puebla de Cartago fue fecha en tiempo del rey Salomon e otros que en tiempo del rey David so padre.</span>
<span id="2"><sub>2</sub> Otrossi dixieron algunos que fue poblada en tiempo de Jair, que fue juez de Israel, yacuantos años antes que Paris fijo del rey de Troya levasse de Grecia Elena muger del rey Menalao.</span>
<span id="3"><sub>3</sub> Y en esto se acuerdan los mas que fablaron en estas estorias, e semeja cosa mas con guisa por el casamiento de la reyna Dido e de Eneas, que fue fecho despues que Troya fue destroida, e por esto se faze cuemo cosa mas cierta que la cibdat de Cartago fue poblada XX años andados depues del judgado de Lair, e de cuando Moysen saco el pueblo de tierra de Egipto trezientos e XXII años,</span>
<span id="4"><sub>4</sub> e de cuando començo a regnar Nino en Babilonia ochocientos e cuaraenta e un año,</span>
<span id="5"><sub>5</sub> e del departimiento de los lenguages que fue en el campo de Sennaar o fue la torre de Babilonia, e de Namroth, el primer rey que ovo en el mundo de que fablan las estorias en cuyo tiempo se partieron los lenguages, ovo mil e cuatro años,</span>
<span id="6"><sub>6</sub> e del diluvio que fue en tiempo de Noe ovo mil e ciento e diez años,</span>
<span id="7"><sub>7</sub> e del comienço del mundo e cuando Adam fue fecho ovo cuatro mil e ciento e cuaraenta e VIII años.</span>
