<span class="chapter">105</span>
<span class="rubric">De la primera batalla de Pompeyo el Grand e de Julio Cesar.</span><br />
<span id="1"><sub>1</sub>Pompeyo escogiera la cibdat de Duratio que es en Grecia en ribera de la mar por mas fuert e mejor pora guerrear della con Julio Cesar.</span>
<span id="2"><sub>2</sub> E tenie y estonces Pompeyo grandes poderes,</span>
<span id="3"><sub>3</sub> pero nol eran aun llegadas todas las yentes que en su ayuda vinien.</span>
<span id="4"><sub>4</sub> E Julio Cesar pues que lo sopo cuemo eran Pompeyo e los senadores en aquella cibdat, cogios luego con sus compañas que traye tantas otrosi que eran a demas e passo a Grecia,</span>
<span id="5"><sub>5</sub> e fue derechamientre por cercar a Pompeyo en aquella cibdat de Duratio.</span>
<span id="6"><sub>6</sub> E assi cuemo llego, assentos muy acerca de la villa, mas avie ya fecho Pompeyo aderredor de la cibdat dell un cabo una grand carcava que tenie quinze mil passos e dell otra part le yazie la mar,</span>
<span id="7"><sub>7</sub> e nol pudo alli fazer Julio Cesar daño ninguno.</span>
<span id="8"><sub>8</sub> E Pompeyo desque ovo esfortalecida la cibdat d'aquella guisa, dexo a Julio Cesar yaziendo en aquella cerca e salio el por mar e fue a un castiello que estava y en la ribera de la mar,</span>
<span id="9"><sub>9</sub> e teniel un cabdiello que dizien Marcelino, e era del vando de Julio Cesar;</span>
<span id="10"><sub>10</sub> e combatiol e prisol luego e derribol todo e mato cuantas compañas y alcanço de los de la otra part.</span>
<span id="11"><sub>11</sub> Otrosi Julio Cesar cuand aquello sopo, levantos d'alli e fue a combater otro castiello que tenie otro princep que llamavan Torat e ayudava a Pompeyo,</span>
<span id="12"><sub>12</sub> e estava y con ell una compaña de cavalleros e d'otros omnes d'armas, e eran seys mil e seyscientos e sesaenta e seys que se fazie una legion complida.</span>
<span id="13"><sub>13</sub> E començo Julio Cesar a combaterlos muy rezio e tenielos ya muy arrequexados, e llego el mandado a Pompeyo</span>
<span id="14"><sub>14</sub> e pues quel dixieron el periglo en que estavan aquel cabdiello e su compaña, cogios el d'alli con sus huestes pora ir acorrerle.</span>
<span id="15"><sub>15</sub> E Julio Cesar pues que sopo cuemo vinie Pompeyo apoderado pora librar dell el castiello e las compañas que y eran, dexo la cerca e salio contra el, e aquel princep Torat otrosi desque se vio descercado, salio luego e fue en espaldas de Julio Cesar.</span>
<span id="16"><sub>16</sub> E Pompeyo e Julio Cesar desque fueron cerca uno d'otro e se veyen ya las compañas de las huestes, quedaron e estidieron en si cada unos aquel dia.</span>
<span id="17"><sub>17</sub> Otro dia mañana ordenaron amos los principes sus azes,</span>
<span id="18"><sub>18</sub> e fueron grandes los poderes de amas las partes, e lidiaron e fue la lit muy fuerte e muy ferida e duro tod el dia fasta acerca de la noch, pero en cabo vencio Pompeyo e fuxo el Cesar.</span>
<span id="19"><sub>19</sub> E non quiso Pompeyo ir mas empos el, ca era ya noch;</span>
<span id="20"><sub>20</sub> e tan quebrantado iva el Cesar que si Pompeyo tras el oviesse ido alcançaral e ol matara ol prisiera.</span>
<span id="21"><sub>21</sub> Onde cuentan las estorias en este logar que dixo Julio Cesar mismo esta razon sobrello</span>
<span id="22"><sub>22</sub> que nin Pompeyo sopiera vencer ni Julio Cesar pudiera seer vençudo,</span>
<span id="23"><sub>23</sub> e que no toviera guisado de lo seer en ningun logar mas que en aquel;</span>
<span id="24"><sub>24</sub> e pero que assi escapo d'alli otorgosse depues por vençudo d'aquella vez, ca lo fue.</span>
<span id="25"><sub>25</sub> E mato Pompeyo en aquella batalla cuatro mil cavalleros de los de Julio Cesar,</span>
<span id="26"><sub>26</sub> e tantos fueron los que y murieron de las cavallerias de los romanos que entrellos e las otras yentes que se y perdieron no ovieron cuenta.</span>
<span id="27"><sub>27</sub> E de las dos batallas de Pompeyo e de Julio Cesar en que fueron ellos mismos esta fue la primera,</span>
<span id="28"><sub>28</sub> e ovieronla en Grecia en tierra de la cibdat Duracio cerca aquel castiello de Torat. Agora diremos de la otra batalla que fue la grand en que acabo el fecho destos dos principes.</span>
