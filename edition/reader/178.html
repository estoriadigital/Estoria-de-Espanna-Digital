<span class="chapter">178</span>
<span class="rubric">De lo que contecio en ell año dezeno. </span><br />
<span id="1"><sub>1</sub>En el dezeno año, que fue a ochocientos e dizesiete de la puebla, e que andava la era en ciento e cuatro e ell año de Nuestro Señor en sessaenta e sex, e el regno de Agripa en veynte,</span>
<span id="2"><sub>2</sub> ovo ell emperador Nero sabor de veer cuemo ardiera Troya, e por ende fizo poner fuego a la cibdat de Roma diziendo que avie grand enojo de las casas que eran muy viejas e muy angostas. E ardio la villa sex dias e siete noches, e las gentes con miedo d'aquella tormenta fuxieron a los luziellos que estavan fuera de la cibdat.</span>
<span id="3"><sub>3</sub> E Nero estava en somo d'una torre catando cuemo ardie, e dizie que se alegrava mucho con la grand fermosura de la llama, e fazie ende sus cantigas e cantavalas estando vestido a manera de joglar.</span>
<span id="4"><sub>4</sub> E por tal que pudiesse el robar cuant y avie, defendie a los señores de las casas que ninguno no llegasse a las casas que fincavan por quemar.</span>
<span id="5"><sub>5</sub> E aquella sazon avie el consigo un sabio a que llamavan Simon Mago, e faziel delante muchos estraños juegos con sus encantamientos; e dizie que era ell el fijo de Dios. E tomo contienda con sant Pedro sobre la fe,</span>
<span id="6"><sub>6</sub> e sant Paulo otrossi, que viniera ya tiempo avie de tierra de oriente, tomo contienda con Simon Mago sobr'aquello mismo.</span>
<span id="7"><sub>7</sub> E sabet que se pagava Nero de sant Paulo porque era bien razonado, e dieral soltura de predicar de la cristiandat e de ir a tierra de occidente e andar y predicando.</span>
<span id="8"><sub>8</sub> E entonce vino ell aca e predico en España e convertio muchos a la fe de Jesucristo. Dell onzeno año no cuentan las estorias ninguna cosa porque no contecio en el ningun fecho granado que de contar sea.</span>
