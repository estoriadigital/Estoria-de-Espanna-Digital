<span class="chapter">501</span>
<span class="rubric">De como el rey Suyntilla vencio los gascones e gano de los romanos cuanta tierra avien en España.</span><br />
<span id="1"><sub>1</sub>Luego que Recaredo este de que agora dixiemos suso fue muerto, alçaron los godos a Suyntilla por rey, e regno diez años.</span>
<span id="2"><sub>2</sub> E el primero año del su regnado fue en la era de seyscientos e sesaenta e tres, e cuando andava ell año de la encarnacion en seyscientos e veynticinco e el dell imperio de Eraclio en dizesiete e el del papa Honori en siete el de Lotario rey de Francia en cuareynta e dos e el de Mahomat en que fue alçado rey de los alaraves en seys.</span>
<span id="3"><sub>3</sub> Este Suyntilla fuera cabdiello de la hueste de los godos en tiempo del rey Sisebuto e era omne sabidor de guerra,</span>
<span id="4"><sub>4</sub> e pues que ovo el regno gano cuantas cibdades e cuanta tierra los romanos avien en España, dandoles el guerra por tierra e por mar.</span>
<span id="5"><sub>5</sub> E fue señor de España enteramientre, lo que non pudo aver ninguno de los otros reys que ante del fueron.</span>
<span id="6"><sub>6</sub> E este fue el primero rey que a pesar de los romanos ovo quitamientre el el regno de España, e echo fuera del regno cuantos romanos y fallo lidando con ellos.</span>
<span id="7"><sub>7</sub> E luego que el començo a regnar, corrien los gascones la provincia de Tarragona e fazien y grandes daños, e el salio con su hueste a las montañas por o ellos vinien e fizo en ellos grand astragamiento de guisa que los torno a su vasallage;</span>
<span id="8"><sub>8</sub> e por tal que los perdonasse labraronle una cibdad de sus averes, e unos dizen que fue esta cibdad Oloron, otros que Ulit.</span>
<span id="9"><sub>9</sub> Del secundo año fasta'l cuarto del regnado del rey Suyntilla non fallamos ninguna cosa que de contar sea que a la estoria pertenesca, si non tanto que en el tercero murio Lotario rey de Francia, e regno empos el su fijo Daguberto catorze años.</span>
<span id="10"><sub>10</sub> Mas agora dexa la estoria de fablar del rey Suyntilla e torna a contar de Mahomat.</span>
