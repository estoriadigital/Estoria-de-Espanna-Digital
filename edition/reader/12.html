<span class="chapter">12</span>
<span class="rubric">De cuemo poblo Pirus a Ossuna e a Granada e del rey Rocas.</span><br />
<span id="1"><sub>1</sub>Depues que fue soterrado el rey Espan en Caliz assi cuemo oyestes, fue y coronado por rey Pirus so yerno de que vos dixiemos con Liberia su fija.</span>
<span id="2"><sub>2</sub> E depues estudieron un grand tiempo endereçando la provincia de Caliz e poblando la tierra.</span>
<span id="3"><sub>3</sub> E Pirus com era mancebo avie sabor d'andar e no estar en un logar, e tomo su muger e cojos por la ribera de la mar escuantra parte d'orient.</span>
<span id="4"><sub>4</sub> Y ell era muy caçador e fallo en una montaña muchos ossos e mato y muchos dellos e fizo grand caça, e puso nombre a aquel logar el Campo Ursino; e desi poblo y una cibdat al pie de la sierra e pusol nombre Ursina por la caça de los ossos, y esta es a la que agora llaman Ossuna.</span>
<span id="5"><sub>5</sub> Dende tomaron por essas montañas escuantra orien fasta que llegaron a una sierra much alta, e pregunto Pirus a los omnes de la tierra que logar era aquel; ellos dixieronle quel dizien la Sierra del sol porque avie y siempre nief.</span>
<span id="6"><sub>6</sub> Y el porque vio que avie y buenas vegas e grandes e muchas aguas, semejol que serie buena tierra pora pan e poblo y una cibdat, e por amor de su mugier pusol nombre Libira, e assi a nombre oy en dia.</span>
<span id="7"><sub>7</sub> E dexo alli su mugier preñada y el fue a aquel logar o depues fue la cibdat de Toledo, que era estonce muy grand montaña, pero avie y dos torres, ell una o es agora ell alcaçar, ell otra a san Roman;</span>
<span id="8"><sub>8</sub> y estas fizieran dos hermanos fijos d'un rey que avie nombre Rocas, y era de tierra d'oriente a la parte que llaman Eden, alli o dizen las estorias que es el paraiso o fue fecho Adam.</span>
<span id="9"><sub>9</sub> E tan grand sabor ovo este rey d'aprender los saberes que dexo todo so regno e cuanto avie e començo d'ir d'una tierra en otra parando mientes a aquellas cosas por que podrie mas saber, assi que fallo en una tierra entre orient e cierço setaenta pilares, los treynta eran d'alaton e los cuaraenta de marmol, y yazien en tierra e avie escritas letras enderredor en que yazien escritos todos los saberes e las naturas de las cosas e cuemo savien d'obrar.</span>
<span id="10"><sub>10</sub> E Rocas cuando los vio, catolos e trasladolos todos e fizo ende un libro que traye consigo por o adevinava muchas cosas de las que avien de seer, e fazie tan grandes maravillas que los que lo veyen tenien que fazie miraglos, e por end vinie toda la gent a el de manera quel cuytavan tanto que fuxo antellos,</span>
<span id="11"><sub>11</sub> e fues escondiendo d'una tierra en otra fasta que llego a Troya antes que fuess destroida la primera vez; e vio y fazer grandes lavores e muy nobles e començos a reir, e preguntaronle las gentes por que riye, el dixo que si sopiessen lo que les avie de venir que no avien por que labrar.</span>
<span id="12"><sub>12</sub> Ellos tomaronle estonce e levaronle antel rey Leomedon; el rey preguntol por que dixiera aquellas palabras, el dixo que dixiera verdat que aquellas gentes passarien por espada e los edificios por fuego.</span>
<span id="13"><sub>13</sub> Cuand esto oyeron los troyanos quisieronle matar, mas el rey non quiso teniendo que lo dizie con locura e por end tolloge e metiol en fierros por veer si acordarie e dio omnes quel guardassen; y el temiendosse de muerte sopo fazer con ques adormeciessen los guardadores, desi limo los fierros e fue su carrera</span>
<span id="14"><sub>14</sub> e vino por aquel logar o fue depues poblada Roma y escrivio en un marmol cuatro letras de la una parte que dizien Roma, y estas fallo y depues Romulo cuando la poblo, e plogol mucho por que acordavan con el so nombre, e pusol nombre Roma.</span>
