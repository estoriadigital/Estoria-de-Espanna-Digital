<span class="chapter">38</span>
<span class="rubric">De cuemo Scipion passo a Africa e de los fechos que y fizo.</span><br />
<span id="1"><sub>1</sub>A muy pocos de dias que Cipion fue llegado a Roma, ovieron so consejo los romanos de cuemo pudiessen echar a Annibal de la tierra, que les fazie mucho mal.</span>
<span id="2"><sub>2</sub> E tovieron que no lo podrien fazer d'otra guisa tan bien cuemo enviar quil guerreasse a Africa, assi que el con coyta d'aquello se oviesse a ir pora alla.</span>
<span id="3"><sub>3</sub> E pora este fecho escogieron a Cipion e fizieronle consul e mandaronle que fuesse luego, y el fizolo assi e tomo muy grand huest e passo la mar.</span>
<span id="4"><sub>4</sub> E assi cuemo fue entrando por tierra d'Africa, salio a el Annon, ell hermano menor de Annibal que fincara por guardar ell imperio cuando el saliera de la tierra,</span>
<span id="5"><sub>5</sub> e lidio con Cipion, e fue Annon vençudo e astragada toda su huest de manera que los unos fueron presos e los otros muertos.</span>
<span id="6"><sub>6</sub> Depues que esto ovo fecho, entro mas adentro por Africa contra una tierra que llamavan Numidia, e era rey della uno que dizien Cifas, e vinieral en su ayuda otro que llamavan Asdrubal que dexara Annibal por mantener ell imperio en ayuda de so hermano Annon.</span>
<span id="7"><sub>7</sub> Y estos tenien consigo sus gentes muy grandes, mas estavan espantados por las nuevas que oyen contar de Cipion que venciera a Annon e destruyera toda su huest.</span>
<span id="8"><sub>8</sub> E Cipion que sopo esto, fizo encender unas aldeas que estavan acerca de la cibdat Utica o ellos eran y el echo su celada cabo dellas.</span>
<span id="9"><sub>9</sub> E los d'aquella cibdat Utica cuando vieron el fuego, cuydaron que ellos se encendiera por si, ca non sospecharon que Cipion tan cerca fuesse dellos,</span>
<span id="10"><sub>10</sub> e por end salieron todos a amatalle cada uno assi cuemo estava.</span>
<span id="11"><sub>11</sub> Y estandolo amatando, salio Cipion de la celada o estava e firio en ellos e venciolos e mato dellos muchos;</span>
<span id="12"><sub>12</sub> pero murieron y una partida de los romanos assi que cuenta ell estoria que dell una part y dell otra bien fueron muertos onze mil omnes, e fueron presos de los d'Africa bien cinco mil.</span>
<span id="13"><sub>13</sub> E Asdrubal fuxo el y los que con el se tenien feridos e muy maltrechos del fuego, e vinieronse pora Cartago</span>
<span id="14"><sub>14</sub> e d'alli ayuntaron muy grandes poderes e movieron otra vez e vinieron lidiar con Cipion, e fueron vençudos e maltrechos;</span>
<span id="15"><sub>15</sub> y entre muertos e presos perdieron y la mayor parte de la gente que troxieran.</span>
<span id="16"><sub>16</sub> E Scifas rey de Numidia, este de que vos dixiemos, iva fuyendo e fallosse con otros dos reyes d'aquella tierra misma de Numidia que eran ya tornados de la parte de Cipion e vinienle ayudar, e dizien all uno Lelio e all otro Masilissa.</span>
<span id="17"><sub>17</sub> E cuandol vieron assi foir, prisieronle e aduxieronle a Cipion en grandes cadenas,</span>
<span id="18"><sub>18</sub> y el enviol luego a Roma con otros muchos cativos e con otros presentes muy ricos que ganara en aquella tierra; e fueron tan bien recebudos e con tan grand alegria aquellos que lo traxieron que fue una grand maravilla.</span>
<span id="19"><sub>19</sub> Mas agora dexa ell estoria de fablar desto e torna a contar de cuemo Annibal se torno a Africa e de lo quel avino con Cipion.</span>
