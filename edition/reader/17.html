<span class="chapter">17</span>
<span class="rubric">Cuemo entro el señorio de los d'Africa en España.</span><br />
<span id="1"><sub>1</sub>Cuatro son las partes del mundo segund los sabios antigos las nombraron: e orient e occident e septentrion e mediodia.</span>
<span id="2"><sub>2</sub> E segund aquesto fueron cuatro los emperios que señorearon el mundo:</span>
<span id="3"><sub>3</sub> el primero de Babilonia a parte d'orient en el tiempo del rey Nino,</span>
<span id="4"><sub>4</sub> el segundo a parte de mediodia en Africa en Cartago la grand en tiempo de la reyna Dido,</span>
<span id="5"><sub>5</sub> el tercero en Macedonia a parte de septentrion en el tiempo d'Alexandre,</span>
<span id="6"><sub>6</sub> el cuarto en Roma a parte d'occident en tiempo de Julio Cezar.</span>
<span id="7"><sub>7</sub> E de cuemo cada uno destos ganaron las tierras en las sus estorias lo cuenta,</span>
<span id="8"><sub>8</sub> mas agora queremos fablar dell emperio de Cartago, que es a parte de mediodia, cuemo entro el señorio en España.</span>
<span id="9"><sub>9</sub> Depues de la muerte d'Ercules, acaecio que la cibdat de Caliz que Espan poblara de las yentes de Tiro que es en Asia, oyeron dezir que Hercules muriera en aquel logar e ovieron respuesta de sos dioses que si fuessen alla e troxiessen de los sus huessos e d'aquello que del fincara que mejorarie siempre la cibdat, ca los gentiles aoravan a Hercules assi cuemo a santo.</span>
<span id="10"><sub>10</sub> E pues que esta respuesta ovieron fueron alla e troxieron d'aquellas cosas que y fallaron del.</span>
<span id="11"><sub>11</sub> E pues que las aduxieron a Caliz, sopieronlo por España que era toda de gentiles, e fue y tamaña la romeria por que se poblo la cibdat muy bien e fizose muy grand.</span>
<span id="12"><sub>12</sub> E començaron a apoderarse de la tierra que era enderredor tanto que sos vezinos avien ende grand envidia, e començaronles a fazer tantas terrerias por que ovieron a aver guerras en uno de guisa que los de Caliz no lo pudieron sofrir.</span>
<span id="13"><sub>13</sub> E ovieron so consejo de cuemo oviessen ayuda qui los defendiesse e no fallaron logar dond la pudiessen aver tan bien cuemo de Cartago la de Dido, que es en Africa;</span>
<span id="14"><sub>14</sub> e fazienlo porque los de Cartago fueron alli poblados de Tiro d'aquella tierra dond ellos fueran naturales, ca los poblara y Carton, que fue rey de Tiro padre de la reyna Elisa Dido, e por el so nombre dixieronle Cartago.</span>
<span id="15"><sub>15</sub> E los de Caliz teniendo que los d'aquel logar y ellos eran una cosa por razon de parentesco e que les pesarie de so mal, enviaronles dezir que los ayudassen a librar d'aquella coyta en que eran con los d'España.</span>
<span id="16"><sub>16</sub> Los de Cartago cuando lo sopieron, pesoles mucho del tuerto que recibien e enviaronles grand ayuda por mar,</span>
<span id="17"><sub>17</sub> assi que con ellos quebrantaron los de Caliz sos enemigos e vengaronse de los tuertos que les fizieran.</span>
<span id="18"><sub>18</sub> Mas los de Cartago cuando ovieron puesto e sessegado lo de Caliz, començaron a guerrear con los otros de la tierra assi que ganaron una grand partida d'aquella provincia,</span>
<span id="19"><sub>19</sub> e pues que vieron que les iva bien, enviaronlo dezir a los de Cartago que viniessen, ca toda España podrien ganar,</span>
<span id="20"><sub>20</sub> y ellos dixieronlo a Amilcar so emperador.</span>
<span id="21"><sub>21</sub> El demando respuesta a sos idolos que sil avernie bien d'aquella passada, y ellos dieronle respuesta que si pasasse que la ganarie.</span>
<span id="22"><sub>22</sub> El luego que lo oyo, guisosse muy bien e vino a España e arribo alli o los otros arribaran e començo a ganar la tierra e conquerirla, venciendo muchas batallas, tomando villas e castiellos por fuerça.</span>
