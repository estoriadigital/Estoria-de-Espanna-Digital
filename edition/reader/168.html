<span class="chapter">168</span>
<span class="rubric">Dell imperio de Gayo Gallicula e luego de los fechos que contecieron en el primer año del su regnado.</span><br />
<span id="1"><sub>1</sub>Gayo Gallicula fijo de Germanico ell hermano de Tiberio fue recebido por emperador de Roma luego depos la muerte de so tio.</span>
<span id="2"><sub>2</sub> E troxo el cuerpo de so tio Tiberio de Capreas a Roma e soterrolo muy onradamientre. E a muy pocos dias depues solto de la prision a su amigo Herodes Agripa e diol dos señorios en su tierra, que fueran ell uno de Filipe e el otro Delisias, e coronolo e enviolo por rey a su tierra muy onradamientre.</span>
<span id="3"><sub>3</sub> E regno Gayo cuatro años, pero no complidos; et el primer año del so imperio fue a sietecientos e ochaenta e nueve de la puebla de Roma,</span>
<span id="4"><sub>4</sub> e andava la era en setaenta e siete e ell año de Nuestro Señor en treynta e nueve,</span>
<span id="5"><sub>5</sub> e el regno de Herodes tetarca en veynt e cuatro.</span>
<span id="6"><sub>6</sub> Aquell año començo el a seer muy manso e muy franc e muy bueno assi que se pagavan las yentes del, ca luego en el comienço de su regno mando tornar a sus logares todos cuantos fueran desterrados</span>
<span id="7"><sub>7</sub> e perdono a todos cuantos fizieran mal fasta aquella sazon. Un libriello quel fizieran que fablava de la su salud no lo quiso recebir.</span>
<span id="8"><sub>8</sub> Mostravasse a todos comunalmientre e cuandol dizien por que lo fazie, respondie el que nuncal fiziera ninguno por que se le no mostrasse.</span>
<span id="9"><sub>9</sub> E dizie a los losengeros que no avie orejas pora oir a ellos. A todos los adelantados e los que avien dignidades e oficios dava poder de usar libremiente de sus dignidades e que se no pudiesse ninguno dellos alçar a el.</span>
<span id="10"><sub>10</sub> A muchos de los que perdien algo por quema pechavagelo todo.</span>
<span id="11"><sub>11</sub> E sabet que fue Gayo omne muy grand de cuerpo e de color amariello, pero el cuerpo era feo e avie la cerviz e las piernas muy delgadas e las quexadas e los ojos encovados e la fruente ancha e torvada.</span>
<span id="12"><sub>12</sub> [E]l cabello avie ralo, e en somo de la cabeça no avie ninguno, e esso que avie era todo espeluzrado; e por ende por o el passava no era ninguno osado de lo catar departe dessuso ni de nombrar cabra por ninguna manera, si no morrie por ello.</span>
<span id="13"><sub>13</sub> E la cara aviela por natura espantosa e oscura, e faziela aun mas por maestria, ca se catava en ell espejo e puñava de la componer de gestos much espantosos. No era valiente de cuerpo ni de coraçon.</span>
<span id="14"><sub>14</sub> Despertavasse much a menudo cuando durmie, assi que el su dormir nunca era mas que tres oras de la noche e con enojo de yazer andava por los portales llamando al dia.</span>
<span id="15"><sub>15</sub> No andava vestido a costumbre de Roma ni a manera de omne ni calçado otrossi, ca traye unas vestiduras pintadas todas cubiertas de piedras preciosas e los dedos llenos de aniellos e las moñecas d'armellas d'oro, e assi andava a las vezes ante toda la yente; otras vegadas todo sirgado e en çuecos de mugieres.</span>
<span id="16"><sub>16</sub> Era muy sabidor en las artes e muy bien razonado a maravilla. Avie grand sabor de cantar e de sotar assi que cuando los joglares cantavan o remedavan en los teatros enfiñiendosse que los castigava e los enseñava, fazie muy de grado ante todos los gestos que ellos avien de fazer.</span>
<span id="17"><sub>17</sub> En aquest año ovo san Pedro vençudo a Simon Mago en Antioquia, e fue el fecho el primer obispo della, e duro siet años en aquel bispado.</span>
<span id="18"><sub>18</sub> E aquel año fue otrossi el postremero del regno de Herodes Antipater, e regno Agripa d'alli adelante.</span>
<span id="19"><sub>19</sub> Al segundo año e el tercero dell emperio de Gayo no contecieron ningunas cosas por el grand assessegamiento de las pazes que eran por tod el mundo.</span>
