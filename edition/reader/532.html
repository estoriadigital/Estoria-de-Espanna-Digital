<span class="chapter">532</span>
<span class="rubric">De como fueron judgados por cort Paulo e sus compañeros por traydores, e los mando el rey Bamba tresquilar en cruz e sacar los ojos.</span><br />
<span id="1"><sub>1</sub>Pues que el rey vio la cibdad de Nems depoblada e astragada, ovo duolo della</span>
<span id="2"><sub>2</sub> e mando luego refazer los muros a grand priesa e renovar las puertas que fueran quemadas e soterrar las omnes que yazien muertos e dar maestros a los que eran llagados que los sanassen,</span>
<span id="3"><sub>3</sub> e mando vuscar a grand priessa cuanto aver e cuantos tesoros fueran de los santuarios e fizolos guardar muy bien.</span>
<span id="4"><sub>4</sub> E esto non lo fazie el por cobdicia que oviesse de tomarlos nin de averlos, mas por fazer dellos reverencia e onra a los santos e a los logares onde fueran;</span>
<span id="5"><sub>5</sub> ca Paulo el traydor con grand maldad de si aviendo miedo quel falleciesse ell aver quel diera el rey, metiera mano en mano en robar las eglesias de vasos, de cruzes, de calzes, de ciriales e de todos los otros adobos que fallara que de oro e plata fuessen, e faziendo sacrilegio metiolo todo en su tesoro;</span>
<span id="6"><sub>6</sub> demas la corona dell oro que el buen rey Recaredo ofreciera en Gironda all altar de sant Felizes atrovosse Paulo por su locura a tomarla e ponerla en su cabeça e levarla ende.</span>
<span id="7"><sub>7</sub> Pues Bamba el muy noble rey cuanto desto pudo fallar, todo lo mando tornar e levar a sus logares.</span>
<span id="8"><sub>8</sub> Despues que tod esto ovo fecho mando quel troxiessen delant a Paulo con sus compañeros assi como yazien en sus cadenas,</span>
<span id="9"><sub>9</sub> e el rey cuandol vio ante si alli o seye en juyzio, dixol estas palabras:</span>
<span id="10"><sub>10</sub> «Conjurote, Paulo, por aquel Dios que te fizo que digas agora verdad si te fiz yo algun mal o te demande cosa que fuesse to daño por que tu pensasses tan grand nemiga contra mi e puñasses de alçarte rey assi como lo fezist. Dilo agora aqui ante todos».</span>
<span id="11"><sub>11</sub> E Paulo dixo que nuncal fiziera mal ninguno, antel fiziera mucho bien e mucha merced;</span>
<span id="12"><sub>12</sub> e por el su bien fazer fuera ell alçado e valiera mucho mas que el non mereciera, e cuanto el fiziera toda fuera por el diablo que gelo metiera en coraçon.</span>
<span id="13"><sub>13</sub> E luego por mandado de los altos omnes e de los alcaldes del palacio que estavan en juyzio, fue mostrado ell estrumento e el privilegio de que dixiemos desuso que fuera fecho en Toledo en que yazie escrito de como Paulo con los otros fizieran omenage al rey e yurara de seerle leal a ell e a la tierra e escrivira y su nombre e robraral con su mano.</span>
<span id="14"><sub>14</sub> Demas fueron mostradas e leidas las condiciones e los pleytos que Paulo fiziera fazer al pueblo, e como los fiziera yurar que se toviessen con ell yl fuessen leales yl obedeciessen yl guardassen como a rey e a señor e quel ayudassen yl amparassen contra'l rey Bamba e contra todos sus ayudas,</span>
<span id="15"><sub>15</sub> e que lidiassen por ell e puñassen de toda su fuerça de derramar por el su sangre fasta la muert en guisa que non fuesse el derribado nin viniesse a periglo;</span>
<span id="16"><sub>16</sub> e demas que al rey Bamba nol toviessen por señor, antel toviessen por mal omne. Tod esto que dezimos fue firmado e yurado e dado por setencia de juyzio en el concejo que Paulo fiziera.</span>
<span id="17"><sub>17</sub> Estos pleytos todos e la eleccion del rey Bamba fueron leidos ante todos en comun.</span>
<span id="18"><sub>18</sub> E todos los ricos omnes e los altos señores e los alcaldes del palacio dieron por juyzio e por sentencia por traydores a Paulo e a todos los suyos, porque fueran contra su señor e se yuraran en su muert</span>
<span id="19"><sub>19</sub> e destroiran la tierra. E dieron todos por juyzio que devien perder las cabezas,</span>
<span id="20"><sub>20</sub> mas el rey como era verdadero membrosse de lo que prometiera all arçobispo e non lo quiso fazer e mandolos guardar a vida.</span>
