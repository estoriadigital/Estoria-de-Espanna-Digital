<span class="chapter">706</span>
<span class="rubric">Capitulo XIII De como el conde Ferrant Gonçales lidio con el rey don Sancho yl mato.</span><br />
<span id="1"><sub>1</sub>El conde Ferrant Gonçales mando mover toda su yente contra los navarros,</span>
<span id="2"><sub>2</sub> e entroles en su tierra bien cuanto una jornada.</span>
<span id="3"><sub>3</sub> El rey don Sancho de Navarra cuando oyo dezir que el conde Ferrant Gonçales le entrava porla tierra, ayunto toda su yente e fuesse pora un lugar que dizien el Era Degollada, que es en Val Pirri.</span>
<span id="4"><sub>4</sub> El conde como avie grand sabor de vengarse de los navarros, non quiso atender plazos luengos,</span>
<span id="5"><sub>5</sub> mas luego paro sus azes e el rey otrosi las suyas,</span>
<span id="6"><sub>6</sub> et fueron luego los castellanos ferir en los navarros. E fue la fazienda muy ferida e murien muchos del un cabo e del otro,</span>
<span id="7"><sub>7</sub>et tan era la priessa del lidiar que atan acoraçon lo avien que muy lexos oyen los golpes de las espadas e de las astas de las lanças que quebravan.</span>
<span id="8"><sub>8</sub> Et el conde Ferrant Gonçales avie muy grant sabor de fallarse con el rey e andaval buscando,</span>
<span id="9"><sub>9</sub> e el rey otrossi a el,</span>
<span id="10"><sub>10</sub> e coñocieronse en las armas. Desi fueronse uno a otro e dieronse tales golpes que las cuchiellas de las lanças passaron al otra parte, e cayo luego el rey muerto en tierra de aquella ferida.</span>
<span id="11"><sub>11</sub> Otrossi cayo el conde en tierra, ca tenie mucho mala lançada e non avie y quil acorriesse.</span>
<span id="12"><sub>12</sub> Cuando los castellanos non vieron a su señor fueron en muy grand cueta e tovieron que todos sus buenos fechos que los avien perdudos e que eran caidos en muy grant yerro por non poder mas.</span>
<span id="13"><sub>13</sub> Desi fizoles la vergüença perder e el miedo e ovieron por fuerça arromper las azes de los navarros, matando e firiendo en ellos fasta que llegaron al logar o su señor yazie,</span>
<span id="14"><sub>14</sub> e fallaronle muy mal ferido et alimpiaronle la cara de la sangre e del polvo e sovieronle en somo de un cavallo, e començaron de fazer grant llanto por el, ca tovieron que era muerto.</span>
<span id="15"><sub>15</sub> Mas el conde Ferrant Gonçales como era omne de grant coraçon e mucho esforçado, dixoles que non era mal ferido e que pensassen de lidiar e de vencer el campo, ca muerto avie el al rey don Sancho.</span>
<span id="16"><sub>16</sub> Los castellanos començaron luego de lidiar muy de rezio, e</span>
<span id="17"><sub>17</sub> fuxeron los navarros e dexaron el campo.</span>
<span id="18"><sub>18</sub> El conde mando llevar entonces al rey don Sancho a Navarra mucho ondradamiente.</span>
