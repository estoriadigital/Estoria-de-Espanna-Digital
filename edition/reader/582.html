<span class="chapter">582</span>
<span class="rubric">De como Urbera arçobispo de Toledo levo a Asturias las santas reliquias e los libros e la santa vestidura que Santa Maria dio a sant Alfonsso.</span><br />
<span id="1"><sub>1</sub>Cuenta la estoria que Urbera, que fue arçobispo de Toledo despues de Sinderedo, cuando vio el destroymiento de las eglesias de Dios e de la cristiandad que tomo ell arca de las reliquias e las escrituras de sant Alfonsso e de Julian Pomer e la santa vestidura que Santa Maria dio a sant Alfonsso, e que lo levo todo pora Asturias assi como dizen.</span>
<span id="2"><sub>2</sub> E los cristianos levavanlo de logar en logar con aquellas cosas santas fuyendo ante los moros.</span>
<span id="3"><sub>3</sub> Mas despues que la cibdad de Toledo fue metida en poder de los moros por pleytesia que troxieron con los judios, ca otramientre non la pudieran tomar por fuerça, pero que aquella pleytesia luego la crebantaron ellos, la clerizia e los cristianos que quisieron y vevir so el su señorio dellos e pecharles su tributo otorgaronles los moros que toviessen su ley e la usasen e visquiessen segund la costumbre de su fe, e que oviessen obispos e clerigos de missa e los otros e las otras ordenes.</span>
<span id="4"><sub>4</sub> E estos cristianos tovieron ell oficio e ell uso de sant Esidro e de sant Leandro, e oy en dia lo mantienen seys eglesias parroquias en Toledo.</span>
<span id="5"><sub>5</sub> E visquieron los cristianos en uno con los moros assi como dezimos en poder dellos, teniendo su ley e guardando su fe en paz e en bien fasta'l tiempo de los almohades, que començaron en tiempo dell emperador don Alfonsso.</span>
<span id="6"><sub>6</sub> E en el tiempo que Urbera era arçobispo de Toledo era y un arcediano que avie nombre Evancio, omne de grand saber e de grand sentido e de muy buena vida, e segund la escritura de Dios omne de buena vida e de grand caridad e de buena esperança.</span>
<span id="7"><sub>7</sub> Otrossi en aquel tiempo era Frondoario obispo de Accitana, omne de muy santa vida e de grand sabencia.</span>
<span id="8"><sub>8</sub> En aquel tiempo otrossi fue en Sevilla el santo obispo Joan, omne de muy grand santidad e de buena vida e santa, que era llamado de los alaraves por su aravigo Çaeyt almatran, e era muy sabio en la lengua araviga;</span>
<span id="9"><sub>9</sub> e fizo Dios por el muchos miraglos, e traslado las santas escrituras en aravigo e fizo las esposiciones dellas segund la santa escritura, e assi las dexo despues a su muerte pora los qui viniessen despues del.</span>
<span id="10"><sub>10</sub> Fue y otrossi otro electo que ovo nombre Clemeynt, que fuxo ante los almohades a Talavera e moro y grand fasta que murio.</span>
<span id="11"><sub>11</sub> «E miembrame, diz aqui ell arçobispo don Rodrigo, que yo vi omnes del su tiempo».</span>
<span id="12"><sub>12</sub> Otrossi vinieron tres obispos a Toledo: ell uno de Assidonna, e ell otro de Niebla, e ell otro de Marchena, e un santo arcediano por qui Dios fazie miraglos e llamavanle por aravigo Archiquez; e moraron y fasta su muerte e fazien oficios de obispos,</span>
<span id="13"><sub>13</sub> e ell uno dellos yaze soterrado en santa Maria la eglesia mayor de Toledo.</span>
<span id="14"><sub>14</sub> Mas lo que dizen algunos que el arçobispo Julian e el rey don Pelayo levaron ell arca de las reliquias e los libros de los santos de Toledo pora Asturias esto non podrie seer,</span>
<span id="15"><sub>15</sub> ca Julian Pomer fue el tercero arçobispo despues de sant Alfonsso,</span>
<span id="16"><sub>16</sub> e Sinderedo, en cuyo tiempo se perdio España, fue el cuarto despues de Julian; e entendedlo en aquesta manera:</span>
<span id="17"><sub>17</sub> despues de sant Alfonsso fue arçobispo Quirigo, despues del Julian Pomer, desi Sisiberto, despues Felizes, desi Gunderigo e empos este Sinderedo, en cuyo tiempo prisieron los moros a Toledo.</span>
<span id="18"><sub>18</sub> Otrossi algunos dizen que la primancia de España que fue primero en Sevilla</span>
<span id="19"><sub>19</sub> despues que fue mudada d'alli a la eglesia de Toledo; e esto otrossi non puede seer, ca en el XVIº concilio de Toledo o Sisiberto arçobispo desse mismo logar fue despuesto por su culpa, ordenaron todos los arçobispos e los obispos e los clerigos de España e los de la Galia Gotica por general concilio que non fablassen nin pusiessen ninguna cosa en aquel concilio fasta que non oviessen arçobispo en la primera siella de la cibdad de Toledo.</span>
<span id="20"><sub>20</sub> E fue estonces arçobispo desse logar don Felizes arçobispo de Sevilla; e en aquel concilio otrossi fue don Faustino arçobispo de Bragana fecho arçobispo de Sevilla, otrossi don Felizes obispo del puerto de Portogal fue fecho arçobispo de Bragana.</span>
<span id="21"><sub>21</sub> Despues desto trataron cuerdamientre dell ordenamiento de las eglesias.</span>
<span id="22"><sub>22</sub> E por esto parece que si la eglesia de Sevilla fuesse mayor que la de Toledo non passarie de la eglesia mayor ell arçobispado a la eglesia menor.</span>
<span id="23"><sub>23</sub> Mas los escritos son muchos e cuentanlo de muchas guisas porque la verdad de la estoria a las vezes es dubdosa,</span>
<span id="24"><sub>24</sub> e por ende el que lee meta mientes como de las mejores escrituras tome lo que deve provar e leer.</span>
<span id="25"><sub>25</sub> Pero fallamos que sant Esidro tovo la primacia en España e las vezes dell apotoligo assi como lo avemos ya contado suso en la estoria.</span>
<span id="26"><sub>26</sub> Mas agora dexamos aqui de fablar desto e tornaremos a contar nuestra estoria alli o lo dexamos.</span>
