<span class="chapter">779</span>
<span class="rubric">Capitulo Xº De como los de Cordova fizieron prender a Mahomad Almadie, fizieron a Isem la segunda vez.</span><br />
<span id="1"><sub>1</sub>Andado otrossi aquel XV año del regnado del rey don Alfonso,</span>
<span id="2"><sub>2</sub> embiaron los alaraves e los castrados rogar e dezir a Mahomad Almahadi por sus treguas que si el por bien lo toviesse e se ende pagasse que perdonarien ellos todos los yerros e las malfetrias passadas a aquellos que tenien presos.</span>
<span id="3"><sub>3</sub> Mahomad cuando lo oyo, fue ende muy plazentero e otorgogelo, e mando ende luego soltar a todos e aun dioles de lo suyo muy grant aver a cada uno e embiolos.</span>
<span id="4"><sub>4</sub> Mas despues a cabo de pocos dias, vinieronse ellos pora Cordova e començaron de meter bollicio entre los moradores del logar.</span>
<span id="5"><sub>5</sub> Aquella sazon era con aquel Mahomad el conde don Remondo, non el que fue padre del emperador, mas 
otro, e otros cristianos muchos con el.</span>
<span id="6"><sub>6</sub> Este conde entendiendo el escandalo e el mal que podrie venir despues porque el rey mandava tomar todo lo que los berberis avien en la cibdat, e de la otra parte porque era mucho esquivo e muy errado contra todos los moradores del logar,</span>
<span id="7"><sub>7</sub> et desi mayormiente porque oyera dezir a un moro que assi como los de Cordova mataran e destruyeran a los berberis que assi se trabajarien de matar a el e a los otros cristianos que con el eran, dixo al rey que se querie ir pora su tierra pues que el avie complido el tiempo que pusiera con el del servir.</span>
<span id="8"><sub>8</sub> E el rey otorgogelo entonces,</span>
<span id="9"><sub>9</sub> e el tornosse pora su tierra rico e onrado con todos los otros cristianos.</span>
<span id="10"><sub>10</sub> El rey despues desto mando carcavear la cibdat toda enderredor,</span>
<span id="11"><sub>11</sub> ca la carcava que y estava ante era toda ciega porque la enllanaran de tierra los de la cibdat cuando salieron a la batalla que ovieron con Çuleman, assi como dixiemos ya ante desto en la estoria;</span>
<span id="12"><sub>12</sub> et desi el puso su pleito con los de la cibdat que farie el la IIIª parte e ellos que fiziessen lo al que fincava.</span>
<span id="13"><sub>13</sub> En todo esto que los berberis que escaparan de la batalla andavan por la tierra de la una parte e de la otra destruyendo e quemando las villas e las cibdades que y avie,</span>
<span id="14"><sub>14</sub> assi que muchas dellas avien ya yermas e despobladas.</span>
<span id="15"><sub>15</sub> Los alaraves e los castrados que fueran a Citava matar a los que fincaran y de los de Çuleman assi como deximos ya, cuando vieron el mal e el astragamiento que los berberis andavan faziendo por la tierra, ovieron su consejo de matar a Mahomad Almahadi e tornar en el señorio a Isem, el que fuera antes su rey.</span>
<span id="16"><sub>16</sub> Et metieron en este consejo a Alhagib Alhameri,</span>
<span id="17"><sub>17</sub> e con consejo del fizieron ellos cuanto y fue fecho despues.</span>
<span id="18"><sub>18</sub> Et fue desta guisa un dia d'una pascua de los moros embiaron ellos un castrado que avie nombre Hambar con otros castrados al alcaçar quel prisiessen,</span>
<span id="19"><sub>19</sub> e ellos fueron alla e tomaron luego el alcaçar e prissieron a Almahadi e troxierongele.</span>
<span id="20"><sub>20</sub> Ellos entonces sacaron de la prission a Isem, el que fuera ante su rey, e alçaronle de cabo rey,</span>
<span id="21"><sub>21</sub> desi presentaronle luego aquel Mahommad que tenien preso.</span>
<span id="22"><sub>22</sub> Issem cuandol vio, dixol:</span>
<span id="23"><sub>23</sub> «Tu eres traydor a Dios e a mi, ca feziste matar todos los moros que tenien comigo e tomesteles todos los sus bienes que avien e feziste a muchos perder consejo e andar pobres e mesquinos.</span>
<span id="24"><sub>24</sub> Empos esto feziste aun otras vezes muchas trayciones».</span>
<span id="25"><sub>25</sub> Assi comol dixo esto, mando luego a un alguazil quel descabeçase,</span>
<span id="26"><sub>26</sub> e pues quel ovo descabeçado, mando guardar la cabeça del e quel despeñassen el cuerpo de somo del muro en medio de la rua; e assi lo fizieron,</span>
<span id="27"><sub>27</sub> e metien las lanças por el, pero que era muerto,
et desfizieronle todo en piezças.</span>
<span id="28"><sub>28</sub> Desi tomaron la cabeça por mandado de Issem e metieronla en somo d'una lança e troxieronla por toda la cibdat.</span>
<span id="29"><sub>29</sub> E desto avien muy grant alegria todos los que la veyen,</span>
<span id="30"><sub>30</sub> ca acordavanse de los males e de los agrabios que del avien recebidos.</span>
<span id="31"><sub>31</sub> Despues desto a cabo de pocos dias rogaron algunos al rey que les otorgasse que soterrassen el cuerpo d'aquel malaventurado,</span>
<span id="32"><sub>32</sub> e el rey otorgogelo,</span>
<span id="33"><sub>33</sub> e ellos enterraronle entonces en cabo de la mezquita.</span>
<span id="34"><sub>34</sub> Desi ebio Issem la cabeça d'aquel Mahomad a Çuleman, que morava entonces en Citava, cuedando que luego que la veisse que se tornarie su vassallo.</span>
<span id="35"><sub>35</sub> Entonces morava en Toledo un fijo d'aquel Mahomad que avie nombre Obeydalla, e era mucho amado de todos.</span>
<span id="36"><sub>36</sub> Et Çulema luego que ovo tomada la cabeça, embiola aquel Obeydalla embuelta con mill moravedis.</span>
<span id="37"><sub>37</sub> E el con los de Toledo tomola e soterraronla luego dentro en su mesquita.</span>
