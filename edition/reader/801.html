<span class="chapter">801</span>
<span class="rubric">Capitulo VIIIº Del rey don Sancho el Mayor e del linage de los reyes de Navarra.</span><br />
<span id="1"><sub>1</sub>El rey don Sancho de Navarra heredo entonces el condado de Castiella por razon de su muger doña Elvira, que era fija del conde don Sancho e hermana del infante Garcia, porque non avie y otro nenguno que lo deviesse aver si non su muger.</span>
<span id="2"><sub>2</sub> E demas era suyo deste don Sancho el ducado de Cantabria que</span>
<span id="3"><sub>3</sub> era en Castiella,</span>
<span id="4"><sub>4</sub> porque su padre el rey don Garcia fuera fijo del rey don Sancho Avarca, el que ganara aquel ducado e ayuntaral al regno de Navarra e en el condado de Castiella, ca fuera</span>
<span id="5"><sub>5</sub> aquel rey muy guerrero de moros e gano muchas tierras dellos e acrecento mucho en el regno de Navarra e en el condado de Castiella;</span>
<span id="6"><sub>6</sub> et era entonces cabeça del condado Najera.</span>
<span id="7"><sub>7</sub> En tiempo del rey don Sancho Avarca poblo el conde don Diego Porcel la cibdad de Burgos;</span>
<span id="8"><sub>8</sub> e porque la poblo entre unos burguetes muchos que y avie pusol nombre Burgos.</span>
<span id="9"><sub>9</sub> Et torno este conde el camino de Santiago por Najera e Berviesca e Amaya e Carrion bien fasta la villa de Leon,</span>
<span id="10"><sub>10</sub> ca ante por Alva iva e por Asturias.</span>
<span id="11"><sub>11</sub> Et pues que este rey don Sancho el Mayor fue señor de Castiella, ensancho todo el condado de Burgos, que non fue d'alli adelante condado, mas regno derechamientre complido.</span>
<span id="13"><sub>13</sub> Pues que el rey don Sancho ovo todo el condado, llego grandes huestes por entrar a Aragon.</span>
<span id="14"><sub>14</sub> E alli en Ayona cerca de un castiello barajaron las huestes sobre pleyto de de un puerco montes; e morieron y bien VIII mill omnes, e fue desbaratada la hueste por esta razon.</span>
<span id="15"><sub>15</sub> Don Garcia el Mayor fijo del rey don Sancho, el despues de la muerte de su padre regno en Navarra, ovo dos fijos que a cada uno dellos llamaron Sancho;</span>
<span id="16"><sub>16</sub> el mayor regno en Navarra e mataronle en Peñalen,</span>
<span id="17"><sub>17</sub> e el otro mataron en Roda a traycion.</span>
<span id="18"><sub>18</sub> Este que mataron en Roda ovo un fijo a que dixieron Ramiro,</span>
<span id="19"><sub>19</sub> e fue casado con fija de Roy Diaz el Campeador cuando estava en Valencia,</span>
<span id="20"><sub>20</sub> e ovo en ella un fijo quel dixieron Garci Ramirez,</span>
<span id="21"><sub>21</sub> e fue el primero que regno en Navarra despues que don Ferrando fijo del rey don Sancho el Mayor passo la siella del regno de Navarra a Castiella e Aragon</span>
<span id="22"><sub>22</sub> assi como dixiemos. Aquella sazon andavan los navarros en peligro entre Castiella e Aragon,</span>
<span id="23"><sub>23</sub> onde despues de la muerte del rey don Pedro e del rey don Alfonso de Aragon, fueron los navarros a cortes a Monçon.</span>
<span id="24"><sub>24</sub> E porque aquellos reyes non dexavan fijos nengunos, tomaron encobiertamientre a Garci Ramirez el que dixiemos e aduxieronle ende e alçaronle por rey de Navarra;</span>
<span id="25"><sub>25</sub> e aquel fue endereçando yacuanto el regno de Navarra.</span>
<span id="26"><sub>26</sub> Este fue casado con doña Merguelina fija del conde de las Perchas,</span>
<span id="27"><sub>27</sub> e ovo della un fijo a que dixieron don Sancho,</span>
<span id="28"><sub>28</sub> que fue omne entendudo e de grant coraçon e atrevido.</span>
<span id="29"><sub>29</sub> Otrossi fizo dos fijas:</span>
<span id="30"><sub>30</sub> la una ovo nombre doña Blanca e fue casada con el rey don Sancho de Castiella,</span>
<span id="31"><sub>31</sub> e ovo en ella un fijo a que dixieron don Alfonso el Bueno de qui contaremos adelante en su logar;</span>
<span id="32"><sub>32</sub> La otra ovo nombre Margarita e fue casada con el rey Guillem, que fue muy rico e abondado,</span>
<span id="33"><sub>33</sub> e fue casado con doña Joana fija del rey Enric de Inglatierra,</span>
<span id="34"><sub>34</sub> mas non ovo fijos en ella. Et pues que el murio</span>
<span id="35"><sub>35</sub> casola su hermano el rey Ricart con Remon Flaçada conde de Tolosa,</span>
<span id="36"><sub>36</sub> e ovo en ella un fijo quel dixieron el conde Remon el Bueno, del que oy es el so linage señor de Tolosa.</span>
<span id="37"><sub>37</sub> Pues que murio la reyna doña Marguelina, caso el rey don Garcia con doña Urraca fija dell emperador don Alfonso, la que oviera en doña Contrueda hermana de Diego Abregon,</span>
<span id="38"><sub>38</sub> e ovo en ella la tercera fija a que dixieron doña Sancha.</span>
<span id="39"><sub>39</sub> Et des que fino el rey don Garcia, caso la reyna doña Urraca con Alvar Rodriguez;</span>
<span id="40"><sub>40</sub> e dize aqui el arçobispo don Rodrigo que alcanço el al tiempo deste Alvar Rodriguez.</span>
<span id="41"><sub>41</sub> E aquella doña Sancha fija del rey don Garcia e de la reyna doña Urraca fue casada con don Goston bizconde de Beart, mas non ovo fijos en ella.</span>
<span id="42"><sub>42</sub> E pues que murio, caso ella con el conde don Pedro de Molina,</span>
<span id="43"><sub>43</sub> e ovo en ella un fijo quel dixieron Almeric, que fue bizconde de Narbona.</span>
<span id="44"><sub>44</sub> Despues de la muerte del rey don Garcia de Navarra,</span>
<span id="45"><sub>45</sub> regno su fijo don Sancho e fue casado con doña Baeça fija del dicho emperador,</span>
<span id="46"><sub>46</sub> e ovo en ella dos fijos:</span>
<span id="47"><sub>47</sub> al uno dixieron don Sancho, que despues fue rey el que estava encerrado en el castiello de Tudela de guisa que non se dexava veer si non a muy pocos de su casa;</span>
<span id="48"><sub>48</sub> al otro fijo dixieron Ferrando,</span>
<span id="49"><sub>49</sub> que era muy bueno e amado de todos,</span>
<span id="50"><sub>50</sub> mas cayo de un cavallo e murio en Tudela.</span>
<span id="51"><sub>51</sub> Otrossi ovo tres fijos:</span>
<span id="52"><sub>52</sub> all una dixieron doña Berenguela e fue casada con el rey Richart de Inglatierra,</span>
<span id="53"><sub>53</sub> desi murio el sin fijos e visco ella luengo tiempo bibda e fizo muy santa vida,</span>
<span id="54"><sub>54</sub> e fino en la cibdat de Cenomanis e y fue enterrada;</span>
<span id="55"><sub>55</sub> la segunda fija ovo nombre dona Costança, e fino ante que uviasse casar;</span>
<span id="56"><sub>56</sub> a la tercera fija dixieron doña Blanca e fue casada con el conde Tibalt de Champaña,</span>
<span id="57"><sub>57</sub> e ovo en ella un fijo a que dixieron Tibalt.</span>
<span id="58"><sub>58</sub> Este caso con una dueña fija del conde de Letoringa, mas partiosse della por mandamiento de la eglesia.</span>
<span id="59"><sub>59</sub> Despues caso con fija de Guisardo, un ric omne de Belioc, e de su muger doña Sevilla fija del conde Felip de Flandres e de Anovi,</span>
<span id="60"><sub>60</sub> e ovo en ella una fija a que dixieron doña Blanca, que fue casada con don Joan el señor de Bretaña.</span>
<span id="61"><sub>61</sub> Pues que esta fifino, caso el tercera vez con doña Margarita fija del princep Archenbabdo, e ovo en ella dos fijos e una fija,</span>
<span id="62"><sub>62</sub> e estos fueron Tibalt, Pedro e Leonor.</span>
<span id="63"><sub>63</sub> Et pues que morio el rey don Sancho de Navarra, el que estava encerrado en Tudela assi como dixiemos ya,</span>
<span id="64"><sub>64</sub> regno empos el este dicho don Tibalt porque el non dexara fijo nenguno</span>
<span id="65"><sub>65</sub> por razon de su madre doña Blanca, que fue fija del rey don Sancho su avuelo.</span>
<span id="66"><sub>66</sub> Este don Tibalt aviendo grant sabor de fazer servicio a Dios, ayunto grant cavalleria e passo la mar e fue librar la tierra santa de Jerusalem,</span>
<span id="67"><sub>67</sub> e gano y muchos logares que moros tenien e diolos a los cristianos, e dio muy grant algo a cavalleros pobres que fallo alla que non avien ya con que se pudiessen tornar;</span>
<span id="68"><sub>68</sub> otrossi saco muchos cavalleros de cativo e fizo alla mucho bien.</span>
<span id="69"><sub>69</sub> Empos esto tornosse pora su tierra e mantovo muy bien el regno de Navarra, de Champania,</span>
<span id="70"><sub>70</sub> e fue muy manso e derechero e sofrido e atemprado contra todos, de guisa que de todos era mucho amado.</span>
<span id="71"><sub>71</sub> Mas agora dexamos aqui de fablar deste e tornamos a contar del rey don Sancho.</span>
