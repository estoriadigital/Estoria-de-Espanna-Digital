<span class="chapter">86</span>
<span class="rubric">De las conquistas de Pompeyo en España e de la muerte del rey Mitridates.</span><br />
<span id="1"><sub>1</sub>Andados seyscientos e ochaenta e IX años de cuando Roma fuera poblada, seyendo consules en la cibdat Marco Tullio Ciceron e Gayo Antonio,</span>
<span id="2"><sub>2</sub> andando este Pompeyo el Grand por tierra de Asia cuemo avemos dicho, levantosse en España en las riberas de Ebro un rey que regnava y estonces, e dizienle Artaz.</span>
<span id="3"><sub>3</sub> E porque non podien con el sos fijos de Pompeyo e los otros que el y dexara en so logar, vino el y a muy grand priessa.</span>
<span id="4"><sub>4</sub> Et el rey Artaz quisierase trabajar de aver guerra con el e darle batalla, mas mesuro que mayores principes que el e con mayores poderes non podien con Pompeyo, e tovo que ni el farie al cabo, e acogios al menor daño e diosse a Pompeyo con toda su tierra e echos a su mesura.</span>
<span id="5"><sub>5</sub> E Pompeyo acogiol assi, mas nol dexo luego el regno.</span>
<span id="6"><sub>6</sub> Estando Pompeyo en esto, llegol mandado cuemo era muerto aquel rey Mitridates de Armenia que dava tanta contienda a los romanos;</span>
<span id="7"><sub>7</sub> onde diremos agora aqui deste rey en su muert esto poco.</span>
<span id="8"><sub>8</sub> Este rey Mitridates assi cuemo cuentan las estorias, fue omne de grand saber e de grand consejo, e desque sopo e regno siempre ovo consigo filosofos e omnes sabios.</span>
<span id="9"><sub>9</sub> E fue rey de muy grand coraçon e muy esforçado, e visco setaenta e dos años e regno los sessaenta.</span>
<span id="10"><sub>10</sub> E en los cuaraenta dellos mantovo siempre guerra contra'l imperio de Roma, lo que no fallamos que fiziessen los de Africa, que es la cuarta parte del mundo, nin los de Grecia nin los d'España nin de otra tierra ninguna que tantos años la mantoviesse cuemo este rey.</span>
<span id="11"><sub>11</sub> Et en tod esto nil pudieron los romanos matar ni prender nil conquirieron su tierra.</span>
<span id="12"><sub>12</sub> Et murio ell en Bosforo.</span>
<span id="13"><sub>13</sub> E estas pocas razones de muchas que y a deste rey contamos aqui del por razon de Pompeyo señor de las Españas que avie la contieda con el,</span>
<span id="14"><sub>14</sub> e otrossi por el saber e la fortaleza e ell esfuerço deste rey Mitridates por mostrar exiemplo en el que tanto tiempo visco en guerras e en batallas e siempre contra los romanos, que eran de tan grand poder e tan venturados; e pero con tod esto, rey murio e en so regno.</span>
<span id="15"><sub>15</sub> Et Pompeyo luegol quel llego el mandado cuemo era muerto este rey, paro apriessa el fecho d'España lo mejor que el pudo, e fuesse e passo luego a Paflagonia e ganola; desi a los itureos et a Arabia,</span>
<span id="16"><sub>16</sub> et alli fizo sos dones muy grandes cuales aqui oyredes.</span>
<span id="17"><sub>17</sub> Dio al rey Tigran so regno de Tigrano e al rey Horodio el suyo de Alva e al rey Artaz de España otrossi el suyo,</span>
<span id="18"><sub>18</sub> pero todos con sos posturas.</span>
<span id="19"><sub>19</sub> Et dio alli otrossi Armenia la Menor a Deyotaro rey de Galacia, que toviesse dell en tierra porque viniera a la batalla con el rey Mitridates pero que contra este Pompeyo, mas fizolo porque fuera y muy bueno e se pago del.</span>
<span id="20"><sub>20</sub> Dio otrossi a Atalo a Paflagonia,</span>
<span id="21"><sub>21</sub> e fizo rey de la isla de Colcos a Aristarco,</span>
<span id="22"><sub>22</sub> et franqueo en Siria la cibdat Seleucia que tomara con Antioquia porque no recibieron al rey Tigran contra el.</span>
<span id="23"><sub>23</sub> Torno a los de Antioquia arraenes que tenie dellos.</span>
<span id="24"><sub>24</sub> Dio a los de Damasco grandes terminos de heredades de pan porque se pago mucho de la tierra.</span>
<span id="25"><sub>25</sub> Et gano el ell otra Siria e a Colen e a Feniz.</span>
<span id="26"><sub>26</sub> E domo los itureos e a los de Aravia que se alçaran contra'l señorio de Roma, e gano dellos la cibdat a que llamavan Petran, que era cabeça del regno.</span>
<span id="27"><sub>27</sub> Desi passo a Judea por venir a la cibdat de Jerusalem, que era la cabeça d'aquella tierra, e envio adelant con la huest un so princep que dizien Gavinio, pero viniendo el luego empos el.</span>
<span id="28"><sub>28</sub> Et vinie y por Joan Ircano, a quien tolliera ell obispado Aristobolo so hermano por fazergele el cobrar e aver,</span>
<span id="29"><sub>29</sub> et llegando recibieronle muy bien los mayorales e los otros omnes buenos, e querienle coger en la cibdat.</span>
<span id="30"><sub>30</sub> Mas levantosse el pueblo de los menores contra el e nol dexaron entrar en ella e echaron ende los suyos que eran ya y entrados,</span>
<span id="31"><sub>31</sub> e el guerreolos luego e combatio la cibdat; e duro esto tres meses, e mato dellos XIIII mil, los otros se pleytearon.</span>
<span id="32"><sub>32</sub> Et derribo los muros de la cibdat de Jerusalem fasta en el suelo,</span>
<span id="33"><sub>33</sub> et descabeço de los mayorales una pieça que tovieran con el pueblo menudo, e entrego dell obispado a Joan Ircano, e cativo a Aristobolo e levol preso.</span>
