<span class="chapter">647</span>
<span id="1"><sub>1</sub>Cuenta en la estoria que luego que fue muerto el rey don Ramiro, regno empos el don Ordoño el Primero diez años.</span>
<span id="2"><sub>2</sub> E el primer año del su regnado fue en la era de setecientos et sesenta et cinco, cuando andava el año de la encarnacion en setecientos et veynte e siete, e el de Luys emperador de Roma et rey de Francia en diez et siete e el papa Gregorio en cinco e el [de Ab]derrahmen rey de Cordova en deziocho e el de los alaraves en dozeentos et treynta et ocho.</span>
<span id="3"><sub>3</sub> Este rey don Ordoño fue manso et pacient et en todos los fechos de su regno sabio et entendudo.</span>
<span id="4"><sub>4</sub> Et caso con una doña que avia nombre Miamadona, e ovo della cinco fijos,</span>
<span id="5"><sub>5</sub> e fueron estos: Alfonso, Vermudo, Nuno, Odaario, Fraela.</span>
<span id="6"><sub>6</sub> Este rey poblo las cibdades que el rey don Alfonso el Casto ganara de moros que estavan aun yermas,</span>
<span id="7"><sub>7</sub> e fueron estas: Tuy, Astorga, Leon, Amaya et Patricia;</span>
<span id="8"><sub>8</sub> e lidio con los moros et venciolos muchas vezes.</span>
<span id="9"><sub>9</sub> E este primero año del su regnado alçaronsele los gascones,</span>
<span id="10"><sub>10</sub> el luego que lo sopo, saco su hueste sobrellos et mato y muchos</span>
<span id="11"><sub>11</sub>et torno los otros a la tierra so el su señorio.</span>
<span id="12"><sub>12</sub> E el viniendose d'alla, llegol mandado como grand hueste de moros vinien contra el,</span>
<span id="14"><sub>14</sub> e el fue lidiar con ellos mucho esforçadamiente</span>
<span id="15"><sub>15</sub> et venciolos, et murieron y muchos dellos</span>
<span id="16"><sub>16</sub> et los otros fuyeron</span>
<span id="17"><sub>17</sub> Dessi tornose el rey don Ordoño pora su lugar con grand prez et grand ganancia et con muchos moros cativos.</span>
<span id="18"><sub>18</sub> Mas agora dexamos aqui de fablar del rey don Ordoño et diremos de los moros.</span>
