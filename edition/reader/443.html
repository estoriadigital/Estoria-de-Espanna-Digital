<span class="chapter">443</span>
<span class="rubric">De lo que contecio en el dezeno año del Regnado del rey Alarigo.</span><br />
<span id="1"><sub>1</sub>Andados diez años del regnado del rey Alarigo, que fue en la era de quinientos e treynta e cuatro años, e cuando andava ell imperio de Anastasio en sex, e Trasamundo, aquel rey de los uvandalos del que dixiemos ante desto, regnado en Africa fizo otrossi cerrar las eglesias de los cristianos que y avie assi como avemos ya contado que lo fiziera Unerigo.</span>
<span id="2"><sub>2</sub> E echo en desterramiento CC e vente obispos con todas sus clerizias, e pues que ellos fueron desterrados ovieronse a esparzer por las otras tierras de los cristianos.</span>
<span id="3"><sub>3</sub> E assi como cuenta ell obispo Gennadio en su estoria, cuando ell apostoligo Simaco, de quien aviemos ya dicho, sopo ell fecho de como era por los mandaderos que aquellos obispos de Africa le enviaran, ovo muy grand duelo dellos</span>
<span id="4"><sub>4</sub> e enviolos a tierras o los recebiessen e pudiessen guarecer, e envio muchos dellos a las Españas, porque era buena tierra e demas que avie y complimiento assaz pora los otros obispos que eran de la tierra e pora aquellos.</span>
<span id="5"><sub>5</sub> E en este desterramiento destos obispos fue ell obispo Fulgencio, que fue muy buen varon provado en muchas cosas de la santa fe de Cristo;</span>
<span id="6"><sub>6</sub> e assi como cuenta Gennadio, visco en Sardeña e desi a tiempo fue martiriado por amor de Jesucristo, e agora es tenido por santo, llamal oy en dia la eglesia sant Fulgencio e fazenle su fiesta.</span>
<span id="7"><sub>7</sub> Del onzeno año fasta'l dizeochavo del regnado del rey Alarigo non fallamos ninguna cosa que de contar sea que a la estoria pertenesca.</span>
<span id="8"><sub>8</sub> Mas agora dexamos aqui de fablar de las razones de los uvandalos e tornaremos a contar del rey Alarigo.</span>
