<span class="chapter">530</span>
<span class="rubric">De como fue presa la cibdad de Nems e de la desabenencia que entro entre la compaña de Paulo, e de como se matavan unos a otros.</span><br />
<span id="1"><sub>1</sub>Los de la hueste del rey tovieron que detardarie e se prolongarie mucho el pleyto si el vencimiento e la entrada de la villa fincasse pora otro dia,</span>
<span id="2"><sub>2</sub> e lidiaron por ende aquel dia fasta ora de nona toda la villa enderredor a muy grand priessa.</span>
<span id="3"><sub>3</sub> E pusieron fuego a las puertas e quemaronlas e rompieron el muro e fizieron entrada por muchos logares de guisa que prisieron luego la villa.</span>
<span id="4"><sub>4</sub> E los de dentro porque non pudieron sofrir la fuerça de los que entravan, acogieronse a una fortaleza que avie en la villa a que dizien los Arenas;</span>
<span id="5"><sub>5</sub> e los godos ovieran fecha aquella fortaleza en otro tiempo contra'l poder de los romanos.</span>
<span id="6"><sub>6</sub> Los de la hueste que entravan corrien con los de la villa fasta'l castiello e mantavan dellos tantos que todas las casas e las calles e las plaças yazien llenas de omnes muertos;</span>
<span id="7"><sub>7</sub> pero algunos de los omnes rehezes de parte de los godos que se metieron a robar prisieron y muert.</span>
<span id="8"><sub>8</sub> Los de parte de Paulo que estavan en el castiello desabenironse entre si e levantosse entrellos contienda,</span>
<span id="9"><sub>9</sub> ca los que eran de y de la villa aponien a algunos de los de Paulo que ellos fueran traydores e movieran este mal.</span>
<span id="10"><sub>10</sub> E sobresto començaronse a matar los unos a los otros, e tanto crecio este mortandad que maguer que Paulo era por señor dellos los quiso partir, non pudo nin pudo librar otrosi uno de los suyos quel mataran delant,</span>
<span id="11"><sub>11</sub> pero que el dava grandes vozes que era suyo nin gele pudo sacar de manos; tanto era ya despreciado e tan poco davan por el los de y de la tierra, ca en verdad nol preciavan nada a el nin a los que con el vinieran de España, mas lo que peor era tenienlos en desden</span>
<span id="12"><sub>12</sub> e demas tenien que la ira del rey Bamba que se torrie sobrellos e sobre sus cabeças, e que a ellos serie apuesta toda la traycion que Paulo avie fecha.</span>
<span id="13"><sub>13</sub> E por esto refrescavase entrellos la desabenencia e matavanse de mala guisa unos a otros,</span>
<span id="14"><sub>14</sub> e tantos moriron y de la compaña de los desleales que muchos serien de contar.</span>
<span id="15"><sub>15</sub> E tan grand era el mal que entrellos entrara que los que escapavan de la espada de los godos morrien alli con las armas de los suyos.</span>
<span id="16"><sub>16</sub> E tantos eran ya los muertos que las casas e las camaras e los logares mas ascondudos yazien ende llenos;</span>
<span id="17"><sub>17</sub> e algunos dellos que eran llegados metiense entre los muertos por tal de estorcer de la muerte.</span>
<span id="18"><sub>18</sub> Paulo cuando aquello vio, perdio toda la bravura que antes avie por la grand cueta e el grand pesar que tenie en su coraçon, porque se non podie amparar de sus enemigos nin podie ya dar consejo a si nin a su yent.</span>
<span id="19"><sub>19</sub> Un omne que era de su compaña, con el pesar que avie por quel assi veye crebantado, començol de dezir:</span>
<span id="20"><sub>20</sub> «Paulo, ¿que estas faziendo? ¿O son los tus consejeros que te troxieron a veer tan grand crebanto e tan grand escarmiento como este? ¿Que te presto de alçarte contra'l tu rey e contra los tuyos, pues que agora non puedes acorrer a ti nin a otri?».</span>
<span id="21"><sub>21</sub> E aquell omne quel esto dizie non gelo dizie en razon de fazer escarnio del nin de fazerle ninguna cosa, mas membraval del bien que del oyera e por ende le dizie esto con grand duello que avie del e por la grand amargura que tenie dell en su coraçon.</span>
<span id="22"><sub>22</sub>Paulo començol estonces a rogar quel non acrecentasse mas en su dolor nil fiziesse sofrir mas ya otra vergüença.</span>
<span id="23"><sub>23</sub> Los cavalleros de Paulo cuando aquello oiron, mataron luego a aquell omne bien alli o estava, e maguer que Paulo rogava quel dexassen diziendo que era suyo, nol valio nada, ca ya nol preciavan nil temien poco nin mucho assi los suyos como los otros.</span>
<span id="24"><sub>24</sub> Paulo cayo estonces en desesperança e tollio desi las vestiduras e ell adobo real que tomara con sobervia; e esto fue el primer dia de setiembre.</span>
<span id="25"><sub>25</sub> E aquel dia otrossi fue la villa de Nems entrada en que el tollio de si la corona del regno e ell adobo real.</span>
<span id="26"><sub>26</sub> Desi a cabo de tres dias seyendo el muy desonrado, llamo los suyos quel diessen consejo pora muert o pora vida.</span>
