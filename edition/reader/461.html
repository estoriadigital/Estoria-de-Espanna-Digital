<span class="chapter">461</span>
<span class="rubric">De como Totila rey de los ostrogodos priso a Roma.</span><br />
<span id="1"><sub>1</sub>Andados doze años dell regnado del rey Teudio, que fue en la era de quinientos e ochaenta años, e cuando andava ell año de la encarnacion en quinientos e cuarenta e dos, e el dell imperio de Justiniano en diez, e Totila rey de los ostrogodos luego en començo de su regnado aviendo muy a coraçon de acrecentar e ensanchar mas el regno de Italia, saco muy grand hueste e fue luego e entro por Campania e prisola.</span>
<span id="2"><sub>2</sub> Desi passando por monte Cassi, fue veer a sant Beneyto, que era y estonces, porque oyera dezir del mucho bien</span>
<span id="3"><sub>3</sub> e por provar si era assi como dizien, cal dixieran que sabie e entendie todas las cosas passadas e las que avien de venir.</span>
<span id="4"><sub>4</sub> E sant Beneyto luego quel vio, troxol mal e dixol assi:</span>
<span id="5"><sub>5</sub> «Mucho mal fezist e fazes; partete ya ende siquier algun poco de tu maldad, e digote que pues que tu ovieres passado el mar de tu torno, que iras a Roma e prenderla as e regnaras nueve años e morras en el dezeno».</span>
<span id="6"><sub>6</sub> Pues que estol ovo dicho, fuesse Totila su camino cab'adelante e priso Lucania e Briça e llego fasta'l regno de Calabria e conquiriol;</span>
<span id="7"><sub>7</sub> desi passo un requexo de mar que y a e fue a Cezilla e prisola e metio tod esto so el su señorio.</span>
<span id="8"><sub>8</sub> Pues que tod esto ovo conquerido, veyendo que tenie tiempo pora ello, dio tornada a Roma porque oyo dezir que estava muy cueytada de fambre, e cercola.</span>
<span id="9"><sub>9</sub> E cuenta la estoria que tan grand era la fambre en la cibdad que por fuerça derecha comien los romanos las bestias muertas e aun los omnes, e mas cuando vieron que lo non podien ya sofrir abriron las puertas de la cibdad e fueronse meter en poder de Totila a mal su pesar.</span>
<span id="10"><sub>10</sub> Totila entro luego la cibdad por la puerta que dizen Hostia e all entrar mando tañer las trompas por tal que se ascondiessen dell aquell ora los romanos en cuevas e en algibes e en eglesias e por oquier que pudiessen por que escapassen de la muerte, ca el non avie sabor de matarlos.</span>
<span id="11"><sub>11</sub> Del trezeno año fasta'l dize VII del regnado del rey Teudio non fallamos ninguna cosa que de contar sea que a la estoria pertenesca, si non tanto que en el cuatorzeno fue echado en desterramiento el papa Virgilio.</span>
<span id="12"><sub>12</sub> Mas agora dexa la estoria de fablar de los ostrogodos e torna a contar de los godos de España.</span>
