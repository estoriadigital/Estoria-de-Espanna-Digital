<span class="chapter">279</span>
<span id="1"><sub>1</sub>Depues de la muerte de Galieno fue Claudio alçado por emperador de Roma e començo a regnar e a mil e veynticinco años de la puebla de Roma, e cuando andava la era en trezientos e nuef e ell año de Nuestro Señor en dozientos e setenta e uno; e regno un año e nueve meses.</span>
<span id="2"><sub>2</sub> E alçaronlo por emperador los cavalleros e tod el senado de Roma. E fue Claudio omne muy mesurado en todos sus fechos, e tal que avinie muy bien en el governamiento del imperio.</span>
<span id="3"><sub>3</sub> E aquel año que el començo a regnar avie ya quinze años que andavan los godos destruyendo toda la tierra de Ilirico e de Macedonia;</span>
<span id="4"><sub>4</sub> e guisose ell emperador Claudio con sus huestes muy grandes e fue contra ellos, e ovieron su batalla muy fuerte e venciolos ell emperador. E desi fue contra los alemanes, que se levantaron contra'l imperio otrossi;</span>
<span id="5"><sub>5</sub> e eran trezientas vezes mil omnes de armas que andavan destruyendo la tierra, e lidio con ellos cerca la laguna de Benaco, e cuemo quier que eran muchos, mato ende tantos que adur fincaron la meatad dellos a vida.</span>
