<span class="chapter">190</span>
<span class="rubric">De los fechos del tercero año.</span><br />
<span id="1"><sub>1</sub>En ell año tercero, que fue en la era de ciento e quinze, murio Lino, que fue apostoligo de Roma depues de san Pedro, e fizieron a Cleto en so lugar.</span>
<span id="2"><sub>2</sub> Ell emperador Tito avie un hermano menor que el a qui fazie mucho d'algo, e avie nombre Domiciano;</span>
<span id="3"><sub>3</sub> e el andava cuanto podie guisando cuemol matasse, e por castigar quel fiziessen nunca quedava de puñar en ello cuanto podie.</span>
<span id="4"><sub>4</sub> E Tito sabielo muy bien, pero nuncal quiso matar por ello ni partir de su compaña, ni quiso que fuesse menos onrado que el; mas bien cuemo el primer dia de su imperio lo fizo egual de si en el señorio bien assi mando que lo fuesse d'alli adelante.</span>
<span id="5"><sub>5</sub> E rogava muchas vezes a Dios en poridat llorando que el mudasse el coraçon a su hermano en guisa quel quisiesse bien.</span>
<span id="6"><sub>6</sub> En aquel tiempo se abrio el monte Bebio en somo de lo mas alto que en ell avie e echo de si tanto fuego que quemo todas las tierras e las cibdades e las gentes que eran a derredor del;</span>
<span id="7"><sub>7</sub> e otrossi en Roma encendiosse fuego e quemaronse muchas casas.</span>
<span id="8"><sub>8</sub> Faziendo ell emperador Tito tantos bienes cuemo desuso avedes oido, adolecio en aquella misma cibdat o su padre muriera e murio a pocos dias, mas por daño de todos los omnes que vivien a aquella sazon que de si;</span>
<span id="9"><sub>9</sub> e tanto que fue sabida la su muerte, començaron a llorar todos. E los senadores ante que fuessen llamados fueron al palacio o el yazie muerto e fallaron las puertas cerradas,</span>
<span id="10"><sub>10</sub> e des que gelas abrieron, dieronle tantas gracias por los bienes que les fiziera e tantas loores que nunca tantas le dieron en vida cuando gelo fazie.</span>
<span id="11"><sub>11</sub> E en todo el tiempo dest emperador Tito fueron las Españas assessegadas e en paz so el señorio de Roma, e fue el señor dellas bien cuemo los otros emperadores romanos que fueron ante del.</span>
<span id="12"><sub>12</sub> Mas agora dexa aqui la estoria de contar de Tito Cesar e cuenta de Domiciano so hermano que regno luego empos ell.</span>
