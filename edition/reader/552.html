<span class="chapter">552</span>
<span class="rubric">Del rey Egica e de como dexo la mugier, e del concilio quinzeno de Toledo.</span><br />
<span id="1"><sub>1</sub>Despues que fue muerto el rey Ervigio, alçaron los godos a Egica su yerno por rey, e regno en su cabo diez año e con su fijo tres; pero estos tres a el son contados, ca non al fijo, e assi fueron treze.</span>
<span id="2"><sub>2</sub> E el primero año del su regnado fue en la era de sietecientos e treynta años, e cuando andava ell año de la encarnacion en seyscientos e novaenta e dos e el dell imperio de Justiniano en diez e el del papa Sergio en ocho e el de Glodoveo rey de Francia en tres e el de Abdemelic rey de los moros en tres e de los alaraves en setaenta e cuatro.</span>
<span id="3"><sub>3</sub> Luego que el rey Egica fue alçado rey, dexo a doña Cisolona fija del rey Ervigio que tomara por mugier, e esto fizo el por la traycion que el padre fiziera al rey Bamba.</span>
<span id="4"><sub>4</sub> Este Egica quiso grand mal a los godos e mato muchos delos.</span>
<span id="5"><sub>5</sub> En el primero año del regnado deste rey cayo una enfermedad que dizen mal de las ingres en la provincia de Narbona,</span>
<span id="6"><sub>6</sub> e por esta ocasion fueron los obispos d'aquella provincia escusados de non venir al concilio que este rey fizo en Toledo,</span>
<span id="7"><sub>7</sub> pero fueron escusados a tal pleyto que todas las posturas d'aquel concilio que fuessen leidas e recebidas en todas las eglesias obispales, e ell obispo que esto non quisiesse otorgar que fuesse descomulgado e pechasse la quinta parte de todas sus rendas.</span>
<span id="8"><sub>8</sub> Pues en aquel primero año del regnado del rey Egica fizo el concilio en Toledo en la eglesia de los apostolos sant Pedro e sant Paulo que es en el palacio del rey.</span>
<span id="9"><sub>9</sub> E fueron y de España e de la Galia Gotica sesaenta e un obispo e grand compaña d'otros omnes buenos, seyendo Julian Pomer arçobispo dessa missa cibdad.</span>
<span id="10"><sub>10</sub> El rey Egica demando a tod el concilio quel absolviessen de muchas cosas e del yuramiento que fiziera al rey Ervigio desguisadamientre.</span>
<span id="11"><sub>11</sub> En este concilio mostro el buen arçobispo Julian que el libro que el fiziera de la Santa Trinidad que era bueno e verdadero, e provolo que y dixiera por buenas razones, ca el enviara este libro al papa Beneyto, e el papa nol entendio como deviera; jugaral por malo.</span>
<span id="12"><sub>12</sub> E desi tomo ell arçobispo Julian el libro e las razones con quel amparava e envial otra vez a Roma por sus mandaderos, que eran un clerigo de missa e un diacono e un subdiacono, que eran omnes letrados e buenos e sabidores de santa escrituras, e envio con ellos otrossi unos viessos que fiziera a loor dell emperador de Roma.</span>
<span id="13"><sub>13</sub> E los romanos recebiron bien el libro e las razones e mandaron que se leyessen, e mostraronle e leyeronle all emperador de Roma, diziendo muchas vezes en el «loando es Dios fasta la fin del mundo».</span>
<span id="14"><sub>14</sub> E ell emperador envio sus cartas all arçobispo Julian por aquellos sus mandaderos quel gradecie mucho lo quel enviara dezir e mostrar e que otorgava cuanto ell alli escrivira e que era razon buena e derecha,</span>
<span id="15"><sub>15</sub> desi onro los mandaderos dell arçobispo e enviolos.</span>
<span id="16"><sub>16</sub> Este concilio fue fecho onze dias de mayo e escrevironse y:</span>
<span id="17"><sub>17</sub> Sumifredo arçobispo de Narbona,</span>
<span id="18"><sub>18</sub> Florisindo de Sevilla,</span>
<span id="19"><sub>19</sub> Faustino de Bragana,</span>
<span id="20"><sub>20</sub> Maximo de Merida,</span>
<span id="21"><sub>21</sub> Sisudo personero de don Cebrian arçobispo de Tarragona,</span>
<span id="22"><sub>22</sub> e los personeros de los obispos que non vinieron por embargo que ovieron. E fueron puestas en el muchas buenas cosas.</span>
<span id="23"><sub>23</sub> Esse año ovieron los romanos e los moros grand fazienda, e fueron los romanos vençudos.</span>
<span id="24"><sub>24</sub> Del segundo año fasta'l VI del regnado del rey Egica non fallamos ninguna cosa que de contar sea que a la estoria pertenesca,</span>
<span id="25"><sub>25</sub> si non tanto que en el segundo se levanto contra'l emperador Leo el patricio e tomol ell imperio por fuerça e cortol las narizes e la lengua e echol en desterramiento, e regno el dos años.</span>
<span id="26"><sub>26</sub> Esse año otrossi murio Glodoveo rey de Francia e regno empos el su fijo Hildeberto dizeocho años.</span>
<span id="27"><sub>27</sub> E en el cuarto año se levanto contra'll emperador Leo Tiberio Asimaro el Segundo, e tomol ell imperio por fuerça e prisol e cortol las narizes e echol en carcel, e regno el siete años.</span>
<span id="28"><sub>28</sub> E en el quinto año fueron los romanos a tierra de Siria e lidiaron con los moros e mataron dellos dozientas vezes mill.</span>
