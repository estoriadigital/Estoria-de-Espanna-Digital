<span class="chapter">675</span>
<span class="rubric">Capitulo XXII. De como el rey don Alfonso fizo consagrar la iglesia de Santiago.</span><br />
<span id="1"><sub>1</sub>Andados XLª II años del regnado del rey don Alfonso el Magno, que fue en la era de DCCCC e XVI, cuando andava el año de la encarnacion en DCCC e LXXVIII, e el del imperio de Carlos en V,</span>
<span id="2"><sub>2</sub> cuando el rey don Alfonso vio las letras del papa plogol muy de coraçon</span>
<span id="3"><sub>3</sub> e puso dia en que se ayuntassen los ricos omnes e los otros fijos d'algo e los obispos pora consagrar la iglesia de Santiago.</span>
<span id="4"><sub>4</sub> E fueron en aquel consagramiento muchos obispos, cuyos nombres son aquestos: don Vicente obispo de Leon, don Gomiel obispo de Astorga, don Emervigaldo obispo de Oviedo, don Diago obispo de Tuy, don Agila obispo de Orenz, don Recaredo obispo de Lugo, don Sinando obispo de Iria, don Teodesnido obispo de Bretania.</span>
<span id="5"><sub>5</sub> Estas cibdades tenien los cristianos pobladas con ayuda de Dios.</span>
<span id="6"><sub>6</sub> E pues que la ovieron consagrada, tornaronse todos muy alegres cada unos pora sus lugares.</span>
<span id="7"><sub>7</sub> Otros obispos ovo en aquel consagramiento d'otras cibdades que eran aun las unas yermas e las otras tenien moros, e fueron estos: don Joan obispo de Ausona, que es en el arçobispado de Tarragona, don Dulcidio obispo de Salamanca, don Yague obispo de Coria, don Fausto obispo de Coimbria, don Ardemiro obispo de Lamego, don Teodemio obispo de Viseo, don Gumago obispo del Puerto, don Arguiniro arçobispo de Bargana, don Heleta obispo de Çaragoça. </span>
<span id="8"><sub>8</sub> Estas cibdades que avemos dichas, maguer que los reyes d'Asturias las ganaron, perdieronse despues porque las non podieron retener, e fincaron las unas armas e las otras en poder de moros fasta'l tiempo del rey don Alfonso el que gano Toledo.</span>
<span id="9"><sub>9</sub> Et los obispos destas cibdades fueronse pora Asturias</span>
<span id="10"><sub>10</sub> et partieron entre si el obispado de Oviedo, e guarecien y assi como mejor podien.</span>
<span id="11"><sub>11</sub> Onde en algunos libros antiguos es dicha por aquella razon: «Oviedo, la cibdat de los obispos».</span>
