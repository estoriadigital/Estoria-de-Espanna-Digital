<span class="chapter">782</span>
<span class="rubric">Capitulo XIII De como Çuleman priso Cordova e fuxo Isem.</span><br />
<span id="1"><sub>1</sub>Andados XVIIIº años del regnado del rey don Alfonso, que fue en la era de mill XXXIIII, cuando andava el año de la encarnacion en DCCCC e XCVI, e el del imperio de Oto en XIX,</span>
<span id="2"><sub>2</sub> embio Çuleman Amundar, que era rey de Çaragoça, e a otro moro que era de Milledina Alfaragel,</span>
<span id="3"><sub>3</sub> la que agora dizen Guadalfajara,</span>
<span id="4"><sub>4</sub> e a todos los otros moros poderosos de la tierra quel viniessen ayudar contra Issem rey de Cordova, e que se partirie deles non fazer mal ninguno en la tierra.</span>
<span id="5"><sub>5</sub> E ellos fizieronlo, vinieron a el sobre tal pleyto.</span>
<span id="6"><sub>6</sub> E pues que fueron todos ayuntados, fueronse pora Cordova e cercaronla.</span>
<span id="7"><sub>7</sub> Et Çulema embio dezir a los de dentro quel diessen la cibdat,</span>
<span id="8"><sub>8</sub> mas ellos non lo quisieron fazer.</span>
<span id="9"><sub>9</sub> Çulema cuando aquello vio, mando muy de rezio combatir la cibdat de cada parte</span>
<span id="10"><sub>10</sub> e allanar de piedra e de tierra toda la carcava,</span>
<span id="11"><sub>11</sub> mas mataronle y muchos a demas;</span>
<span id="12"><sub>12</sub> pero toda via la ovieron de allanar.</span>
<span id="13"><sub>13</sub> E luego que lo ovieron fecho, prissieron aquella una parte de la cibdat que dizen Axarquia,</span>
<span id="14"><sub>14</sub> pero sallieron a ellos los de la cibdat</span>
<span id="15"><sub>15</sub> e fueronlos ende segudando e mataron y muchos dellos.</span>
<span id="16"><sub>16</sub> Los berberis combatiendo la cibdat de todas las otras partes,</span>
<span id="17"><sub>17</sub> fue assi que un portero que avie de guardar la puerta de la villa que ovo su fabla con ellos e de guisa que les dexo una noche la puerta abierta,</span>
<span id="18"><sub>18</sub> et ellos entraron dentro et quemaron luego las tiendas o se vendien todas las cosas de logar e muchas otras cosas,</span>
<span id="19"><sub>19</sub> e mataron tantos de los moros que non avien cuenta</span>
<span id="20"><sub>20</sub> e robaron cuanto fallaron que de pro fu esse;</span>
<span id="21"><sub>21</sub> e los que d'alli escaparon de la boca de la espada fueron despues metudos a ella en el Axarquia.</span>
<span id="22"><sub>22</sub> Et desi a cabo de tres dias, pues que les ovieron fecho mucho mal, metieronse todos so el señorio de Çulema.</span>
<span id="23"><sub>23</sub> Pues que Çulema ovo ganada la cibdat, fuesse para'l alcaçar e prissol.</span>
<span id="24"><sub>24</sub> Los berberis partieronse entonces</span>
<span id="25"><sub>25</sub> e tomaron casas cuales quisieron a sus voluntades en la cibdat</span>
<span id="26"><sub>26</sub> Los de Cordova tomaron entonces a Issem, que era su rey natural, e sacaronle fuera de la cibdat e dexaronle ir sin otro mal quel fiziessen</span>
<span id="27"><sub>27</sub> e que se fuesse libremiente pora o quisiesse,</span>
<span id="28"><sub>28</sub> e el fuxo e passo la mar e fuesse pora Africa.</span>
<span id="29"><sub>29</sub> Çulema pues que ovo metido todo el regno so su señorio, regno d'aquella vez tres años,</span>
<span id="30"><sub>30</sub> e visco el en Cordova muy viciosamiente e en grant onra fasta'l dia quel mataron.</span>
<span id="31"><sub>31</sub> Mas los Naturales de la cibdat visquieron en grant mezquindat e en pobreza e en lazeria.</span>
<span id="32"><sub>32</sub> Los berberis vinieron entonces a Çuleman e demandaronle todos en uno que les diesse villas e castiellos por heredat que fuessen suyas por siempre;</span>
<span id="33"><sub>33</sub> e ellos eran VI linages,</span>
<span id="34"><sub>34</sub> e dezienles los moros alaraves por su aravigo.</span>
<span id="35"><sub>35</sub> E dio alli a cada uno dellos sus lugares señalados que los oviessen pora siempre.</span>
<span id="36"><sub>36</sub> En este año murio el emperador</span>
<span id="37"><sub>37</sub> e regno empos el Enric el IIº XXII años.</span>
<span id="38"><sub>38</sub> Esse año otrossi murio el papa Silvestre</span>
<span id="39"><sub>39</sub> e fue puesto en su lugar Joan el XVº,</span>
<span id="40"><sub>40</sub> e fueron con el ciento e cuarenta e cinco apostoligos.</span>
