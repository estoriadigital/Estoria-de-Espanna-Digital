<span class="chapter">548</span>
<span class="rubric">De como el rey Ervigio caso su fija e del concilio que fizo en Toledo.</span><br />
<span id="1"><sub>1</sub>Luego que el rey Bamba dexo el regno, alçaron los godos por rey a Ervigio, que era sobrino del rey Recesvindo, e regno siete años.</span>
<span id="2"><sub>2</sub> E pero con tod esto ovo el regno a tuerto, ca fincara un fijo del rey Recesvindo, niño chico que avie nombre Teudefredo a qui pertenecie el regno.</span>
<span id="3"><sub>3</sub> E el primero año del su regnado fue en la era de sietecientos e veyntitres años, e cuando andava ell año de la encarnacion en seyscientos e ochaenta e cinco, e el dell imperio de Justiniano en tres e el del papa Sergio en uno e el del Teoderigo rey de Francia en diez e el de los alaraves en que Mahomat fue alçado rey dellos en sesaenta e seys.</span>
<span id="4"><sub>4</sub> Este Ervigio luego en comienço de su regnado caso una su fija que avie nombre Cisilona con un alto omne que avie nombre Egica que era sobrino del rey Bamba;</span>
<span id="5"><sub>5</sub> e diogela con miedo de Teudefredo el fijo del rey Recesvindo, porque se temie del quel quisiesse embargar el regno en su comienço.</span>
<span id="6"><sub>6</sub> Despues desto fizo concilio en Toledo, e este fue el dozeno concilio e fue fecho diez dias de mayo, e fueron en el treynta e cinco obispos con grand clerizia sobeja e muchos omnes buenos legos.</span>
<span id="7"><sub>7</sub> E era arçobispo de Toledo Julian Pomer. E escrivieron en el sos nombres: e Julian arçobispo de Sevilla</span>
<span id="8"><sub>8</sub> e Luyba de Bragana e Estevan de Merida, e los obispos que eran de sus arçobispados e los personeros de los obispos que non pudieran venir.</span>
<span id="9"><sub>9</sub> E fueron puestas en aquel concilio muchas buenas cosas pora pro del alma e del cuerpo.</span>
<span id="10"><sub>10</sub> Esse año ovo grand fazienda entre Maroam e Abdalla, e moriron y muchos de los alaraves;</span>
<span id="11"><sub>11</sub> mas pero al cabo vencio Abdalla, que fuera princep de la cavalleria del rey Moabia, ca era mas rico e mas poderoso que Maroan, e echol de la tierra e finco el por señor e fue alçado luego rey de los alaraves, e regno cuatro años.</span>
<span id="12"><sub>12</sub> Del segundo año fasta'l cuarto del rey Ervigio non fallamos ninguna cosa que de contar sea que a la estoria pertenesca.</span>
