<span class="chapter">592</span>
<span class="rubric">De las grandes conquistas que fizo el rey don Alfonsso el Catolico.</span><br />
<span id="1"><sub>1</sub>Andados dos años del regnado del rey don Alfonsso el Catolico, que fue en la era de sietecientos e setaenta e tres, cuando andava ell año de la encarnacion en sietecientos e treynta e cinco, e el dell imperio de Leo en veyntidos, entro el rey don Alfonsso por Tierra de Campos –esta es Toro, la que tiene dell un cabo el rio Dezla, dell otro el rio de Carrion, de Pisuerga e de Duero– e conquiriolo todo.</span>
<span id="2"><sub>2</sub> Otrossi en Portogal gano estas cibdades: el Puerto de Portogal, Anegia, Bragana, Viseo, Flavia. En tierra de Leon gano: Ledesma, Salamanca, Numancia, a la que agora dizen Çamora; e las marismas de Galizia. En tierra de Castiella: Avila, Sietmancas, Dueñas, Saldaña, Amaya, Miranda, Segovia, Osma, Sepulvega, Argança, Cruña, Mava, Auca, Revendeca, Carbonera, Alvegia, Cismera, Alaxanco, Trasmiera, Sopuerta, Caruiza, Bardulia, a la que dizen Castiella Vieja; Alava, Orduña, Vizcaya, Aycon, Pamplona, Berrezia, Navarra, Ruconia, Sarasacio, e todo lo al fasta los montes Pireneos.</span>
<span id="3"><sub>3</sub> E renovo muchos castiellos e basteciolos, e saco muchos cativos de poder de los moros de que poblo mucha tierra e pusolos en aquel logar que el pudo labrar e retener.</span>
<span id="4"><sub>4</sub> Esse año mato el rey Carlos a Maruncio, el duc de la provincia de la Galia Gotica, porque consejara a los moros que la entrassen assi como dixiemos, e metio la tierra so el su señorio.</span>
<span id="5"><sub>5</sub> Mas agora dexa la estoria de fablar desto e torna a contar de los moros.</span>
