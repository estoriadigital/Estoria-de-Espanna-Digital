<span class="chapter">77</span>
<span class="rubric">De la maravilla d'un rayo que contecio otrossi en el consulado destos consules.</span><br />
<span id="1"><sub>1</sub>Otrossi contecio esse año del consulado destos consules otra maravilla d'un cavallero de Roma que avie nombre Lucio Helvio que tomo su mugier e una fija donzella que avien e vinie con ellas de Roma a Apulla, e sobrevinoles en la carrera grand tempestad de relampagos e de truenos.</span>
<span id="2"><sub>2</sub> E tan grand fue el pavor del trueno que se salio de memoria la fija del cavallero; e andavan en carretas segund la costumbre de la tierra, e el cavallero por cogerse mas aina a poblado, dexo las carretas e tomo la fija e la mugier en las bestias e començosse de ir con ellas cuanto podie.</span>
<span id="3"><sub>3</sub> E vino un rayo e firio alli entrellos, e cayo la donzella cuemo sin alma, e cayeron apart los vestidos, e nin les fallaron rotura ninguna nin descosudo ni otro logar por o ella saliesse dellos;</span>
<span id="4"><sub>4</sub> e otrossi las bronchas que traye en los pechos e las sortijas de las manos e las çapatas que todo cayo aluen, e finco ella desnuya cual nacio, e assi yogo sin lengua d'aquella guisa una grand pieça.</span>
<span id="5"><sub>5</sub> Otrossi el palafre en que vinie assi fue que la siella e los otros guisamientos, el freno e el peitral e las cinchas, todo fue suelto e cayo cada una destas cosas a su part, e el palafre a la suya aluen, e assi yogo otrosi una pieça como sin alma.</span>
<span id="6"><sub>6</sub> E esto fue tenudo por grand maravilla.</span>
