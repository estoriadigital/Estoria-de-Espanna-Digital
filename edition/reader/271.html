<span class="chapter">271</span>
<span id="1"><sub>1</sub>Depues de la muerte de Gallo e de Volusiano llamaron los cavalleros de la hueste Augusto a Valeriano, que estava por su cabdiello con ellos en tierra de Recia; e los senadores llamaron Cesar a Galieno, que estava en tierra de Roma. E assi fueron amos alçados por emperadores,</span>
<span id="2"><sub>2</sub> e començaron a regnar a mil e diez años de la puebla de Roma, e cuando andava la era en dozientos e noventa e cuatro e ell año de Nuestro Señor en dozientos e cincuenta e seys; e regnaron quinze años. E en el primero año del su imperio</span>
<span id="3"><sub>3</sub> avino assi que Valeriano mostrosse por muy bueno e por muy manso contra los cristianos, segund cuenta Eusebio; e tan piadoso fue contra ellos e de tan maravilloso acogimiento que la su casa semejava eglesia.</span>
<span id="4"><sub>4</sub> Mas vino a Roma un mal maestro que era cabdiello de los encantadores de tierra de Egipto, e tornolo de la fe e fizol mover persecucion contra los cristianos; e aquella fue la ochava depues de la de Nero.</span>
<span id="5"><sub>5</sub> Et fue tan fuerte e tan esquiva que por la grand crueldat della ovo el Nuestro Señor Jesucristo a tomar grand vengança dell imperio de Roma, de guisa que el señorio destos dos emperadores malandança e destroymiento fue de toda la tierra. E de cuemo fue grand la mortandat que ellos fizieron en los cristianos adelante lo oyredes.</span>
<span id="6"><sub>6</sub> E aquel año de que vos agora fablamos murio sant Lucio papa, e fizieron a sant Estevan apostoligo en so logar e governo la eglesia muy santamientre cuatro años e tres meses e tres dias.</span>
