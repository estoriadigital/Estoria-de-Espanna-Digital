<span class="chapter">222</span>
<span class="rubric">De los fechos del dezeno año.</span><br />
<span id="1"><sub>1</sub>En el dezeno año, que fue en la era de dozientos e nueve,</span>
<span id="2"><sub>2</sub> fallamos escrito que era sant Apolinar obispo de Gerapol, cibdat de Asia, omne muy santo e muy noble e que acrecento mucho en la fe cristiana, lo uno por vertudes, lo otro convirtiendo muchos por su predicacion e por sus libros que fazie.</span>
<span id="3"><sub>3</sub> E entonce fue otrossi san Dionisio obispo de Corinto, maravilloso en santidat e complido en clerizia.</span>
<span id="4"><sub>4</sub> E ovo otrossi en Creta un sabio a quien llamaron Pitinio, que fue omne muy bien razonado, mas començo a profetar falsamientre e perdiosse por end. E a aquella sazon se començo la heregia de unos omnes hereges que son llamados cotofridas;</span>
<span id="5"><sub>5</sub> et començaronla tres falsos sabidores que fueron principes della: ell uno avie nombre Montano, el otro Priscia, ell otro Maximilla.</span>
<span id="6"><sub>6</sub> Desdel dezeno año fasta'l dizinoveno no fallamos cosas granadas escritas que de contar sean,</span>
<span id="7"><sub>7</sub> si no tanto que fallamos que en ell onzeno fue un herege a quien llamaron Ticiano que fallo una heregia de su nombre de que fueron llamados ticianistas los que su secta tovieron;</span>
<span id="8"><sub>8</sub> e otro que llamaron Cardesines que levanto otra heregia otrossi.</span>
<span id="9"><sub>9</sub> E fizo ell emperador Marco Antonio egual de si en ell imperio a Comodo su fijo, porque era ya muerto su hermano e no avie quien lo escusar de las guerras.</span>
