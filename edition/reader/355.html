<span class="chapter">355</span>
<span class="rubric">Del imperio de Joviniano e de los fechos que contecieron ell año que el regno.</span><br />
<span id="1"><sub>1</sub>Luego que las huestes de los romanos sopieron que Juliano era muerto, alçaron por emperador a Joviniano, un mancebo que vinie con ellos; e el primer año del su imperio fue a mil e ciento e veynt años de la puebla, e cuando andava la era en cuatrocientos e cuatro e ell año de Nuestro Señor en trezientos e sessenta e nueve; e regno ocho meses.</span>
<span id="2"><sub>2</sub> E a la sazon que Joviano fue alçado por emperador, era mayoral de los juezes de casa de Juliano;</span>
<span id="3"><sub>3</sub> e segund cuentan las estorias, fue fijo de Varroniano, un omne bueno que fue natural d'unas aldeas de Ingidonia, provincia de Pannonia.</span>
<span id="4"><sub>4</sub> E oviera Varroniano muchos fijos e murieranle todos,</span>
<span id="5"><sub>5</sub> e a la sazon que su muger era preñada deste, vinol en sueños quel pusiessen nombre Joviano e vivrie; e el fizolo assi.</span>
<span id="6"><sub>6</sub> E era Joviniano muy apuesto de cuerpo e muy sotil de engeño e muy alegre, e avie muy grand sabor de estudiar, e era mas coñocido de los cavalleros e mas amado por la bondat e por los fechos de su padre que por los suyos.</span>
<span id="7"><sub>7</sub> E luego que Sapor, el rey de Persia, sopo que Juliano era muerto, allego sus huestes e vino lidiar con Joviniano, e venciolo dos vezes.</span>
<span id="8"><sub>8</sub> E Joviniano con quexo por no perder sus huestes que murien de fambre e por las tornar en salvo a Roma, puso sus pazes con el rey Sapor a grand desonra de si, de guisa quel dio la cibdat de Nisibine, la mayor partida de Mesopotamia, lo que nunca ante conteciera a los romanos depues que emperador ovieran, que maguer que pusiessen pazes a fuerça, que diessen ninguna cosa de lo suyo;</span>
<span id="9"><sub>9</sub> ca en el tiempo de Claudio ell emperador, maguer que las sus legiones fuessen vencidas en el mar Telexino e en Samno e en Numidia e en España, en la cibdat de Çamora, e ovieron por fuerça a poner pazes en aquellos logares, nunca dieron ninguna cosa de lo dell imperio cuemo Joviniano fizo;</span>
<span id="10"><sub>10</sub> e demas quebrantaronlas toda via lo mas aina que pudieron.</span>
<span id="11"><sub>11</sub> E dizen en este logar los romanos en su estoria que si assi fiziera Joviniano que quebrantasse aquellas pazes luego que fuera salido d'aquel periglo, e nol fuera tan a mal tenida la pleytesia como fue.</span>
<span id="12"><sub>12</sub> E des que Joviniano ovo puestas aquellas pazes e dada aquella tierra, tornosse pora Ilirico e en passando por tierra de Galacia, poso en una villa que a nombre Dadastene.</span>
<span id="13"><sub>13</sub> E fizieronle la cama en una camareta que estava enluzida de nuevo de cal reziente, e por el muy grand frio que fazie e por la humor de la cal, mando fazer dentro muy grand fuego e entrosse a echar;</span>
<span id="14"><sub>14</sub> des que fue echado, afogosse luego e murio, e non pudieron por cierto saber las gentes que muerte fue aquella;</span>
<span id="15"><sub>15</sub> e assacaronle muchas cosas en fecho de su muerte, mas todos los mas acordaron que muriera de la calentura del fuego e del bafo de la cal.</span>
<span id="16"><sub>16</sub> E murio a treynta e tres años que naciera en ell ochavo mes del su imperio, cinco dias por andar del mes de junio.</span>
<span id="17"><sub>17</sub> E por la bondat de los emperadores que regnaron empos el fue contado entre los dios, no por fechos que el fiziesse, mas porque era muy compañon a todos.</span>
<span id="18"><sub>18</sub> Mas agora dexa aqui la estoria de fablar del e torna a contar de Valente e de Valentiniano que regnaron empos el.</span>
