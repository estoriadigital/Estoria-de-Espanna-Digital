<span class="chapter">118</span>
<span id="1"><sub>1</sub>Desque Julio Cesar ovo ordenado d'aquella vez en la cibdat de Roma aquello que tovo por bien con el senado, fuesse luego pora las Españas contra los Pompeyos fijos de Pompeyo.</span>
<span id="2"><sub>2</sub> E del dia que salio de la cibdat de Roma assi andido que en XVII dias llego a la cibdat de Següença de España por venir sobre sos enemigos a deshora, e fue luego contra los dos Pompeyos e otros dos principes, Labio e Acio Varo, que eran y con ellos.</span>
<span id="3"><sub>3</sub> E ovieron y muchas batallas en uno, e a las vezes fue bien a los unos, a las vezes a los otros. E la postremera batalla que fizieron ovieronla cercal rio Onda,</span>
<span id="4"><sub>4</sub> e tan grandes fueron alli los poderes ayuntados e tamaña la fuerça del lidiar de amas partes e la mortandat tan grand que desmayo Julio Cesar muy fuert, veyendo a los que avien seido de antigo con el fuyr que no avien ende vergüença e las sus companas morir e enflaquecer,</span>
<span id="5"><sub>5</sub> e estava en desampararse e darse ya a morir con muy grand miedo de la desonra de seer vençudo.</span>
<span id="6"><sub>6</sub> E el estando en esta priessa e en esta angostura, movios de suyo a dessora la hueste de los Pompeyos e començaron de foir; e contecio esto no tanto por las armas de Julio Cesar cuemo por la su buena ventura e mala de los otros,</span>
<span id="7"><sub>7</sub> ca bien assi cuemo oyestes que se vio Julio Cesar con Pompeyo el Grand en ora que si Pompeyo en la batalla de Duratio sopiesse cuemo estava Julio Cesar cuando se vencio e empos el oviesse ido alli, fuera Julio Cesar desfecho e perdudo por siempre, mas ni lo sopo Pompeyo ni lo fizo ni cayo otrossi Julio Cesar en aquel quebranto.</span>
<span id="8"><sub>8</sub> Et otrossi en esta batalla de España si los Pompeyos fijos de Pompeyo el Grand e sos cabdiellos oviessen sabudo ell estado a que fue aducho Julio Cesar en esta batalla, vencieran ellos e fuera Julio Cesar vençudo e desfecho en España el so poder pora siempre;</span>
<span id="9"><sub>9</sub> mas lo que es ordenado por el poder de Dios no lo puede desfazer si no el cuando quisiere. E fue fecha esta batalla mismamientre en otro tal tiempo cuemo la de Duracio e en otro tal dia;</span>
<span id="10"><sub>10</sub> et algunas de las estorias dizen que en esse mismo dia adelant en que Pompeyo so padre salio de la cibdat de Roma fuyendo pora vuscar o se pudiesse amparar e lidiar con Julio Cesar.</span>
<span id="11"><sub>11</sub> Pues que Julio Cesar ovo tornadas todas las Españas so el señorio de Roma e so el suyo, vino a la provincia de Guadalquivir e mudo a Sevilla el nombre e mandola llamar Julea Romulea.</span>
<span id="12"><sub>12</sub> Desi andando por las otras tierras de España fizo fazer en la provincia de Guadalquivir e por ell Andaluzia por nobleza e prez del so nombre las carreras a que agora dizen Arracifes.</span>
<span id="13"><sub>13</sub> E fue a Galizia al logar que llaman la Cruña e renovo la torre del faro que fiziera Hercules, que era ya lo mas della caida.</span>
<span id="14"><sub>14</sub> Et desque ovo esto alli fecho e otras muchas noblezas por las tierras, fuesse pora Roma.</span>
<span id="15"><sub>15</sub> Duraron estas guerras e estas batallas de Julio Cesar e de Pompeyo e de los otros que fincaron de Pompeyo cuatro años que nunca quedaron de guisa que por tod el mundo sono, ca las mas yentes del mundo ovieron y que veer.</span>
<span id="16"><sub>16</sub> Aqui dexa la estoria de fablar de los consules e de todos estos otros señores que fueron en Roma hatal año que Julio Cesar fue alçado por emperador, e cuenta de los emperadores que se començaron en ell e ovieron el señorio de las tierras mejor e mas complidamientre que todos los otros.</span>
