<span class="chapter">516</span>
<span class="rubric">Del concilio que fizo rey Retesvindo el primero año del su Regnado.</span><br />
<span id="1"><sub>1</sub>Despues que Cindasiundo fue muerto, finco su fijo Recesvindo en su logar por rey e señor de los godos, e regno dizenueve años menos IIII meses, pero que avie ya regnado en vida de su padre cuatro años, mas aquellos cuatro años al padre son contados e non a el.</span>
<span id="2"><sub>2</sub> E el primero año del su regnado fue en la era de seyscientos e novaenta e cinco años, e cuando andava ell año de la encarnacion en seyscientos e cincuaenta e siete, e el dell imperio de Costant en dizeocho e el del papa Eugenio en dos e el de Glodoveo rey de Francia en seze e el de Mohabia rey de los alaraves en tres e el de los alaraves en treynta e ocho. E este rey Recesvindo luego en comienço de su regnado fizo concilio en Toledo; e este fue ell otavo concilio, e fueron en el muchos omnes buenos e escrivieron y sus nombres:</span>
<span id="3"><sub>3</sub> Oroncio arçobispo de Merida e Antonio arçobispo de Sevilla e Potamio de Bragana,</span>
<span id="4"><sub>4</sub> e los obispos que eran de sus arçobispados e e demas los obispos de las provincias de Narbona e de Tarragona, seyendo Eugenio arçobispo de Toledo.</span>
<span id="5"><sub>5</sub> E fueron por todos los obispos cincuaenta e dos e diez personeros de los que non vinieran e muchos abades beneytos e seze de los ricos omnes del palacio del rey.</span>
<span id="6"><sub>6</sub> E fue fecho este concilio en la eglesia de sant Pedro, que es en esse palacio, e de Sant Paulo los apostolos.</span>
<span id="7"><sub>7</sub> E este concilio fueron puestas e confirmadas unas leys que fizo este rey Recesvindo que eran buenas e provechosas assi pora las temporales como pora las espiritales, e pusieron y e demostraron otrossi de como se deve tener la fe e creer en la Santa Trinidad.</span>
<span id="8"><sub>8</sub> Del segundo año fasta'l dezeno del regnado del rey Recesvindo non fallamos ninguna cosa que de contar sea que a la estoria pertenesca, si non tanto que en el segundo murio el papa Eugenio.</span>
<span id="9"><sub>9</sub> E fue puesto en su logar Vitaliano el Primero, e fueron con el setaenta e cuatro apostoligos.</span>
<span id="10"><sub>10</sub> E en este año otrossi mato ell emperador Costant a so hermano Teodosio.</span>
<span id="11"><sub>11</sub> Esse año murio Glodoveo rey de Francia, e regno empos el su fijo Lotario, que fue el tercero Lotario cuatro años.</span>
<span id="12"><sub>12</sub> E en el tercero que acabo Moabia rey de los alaraves la guerra que avie començada con los moros que se le querien alçar en la tierra, e assesego muy bien todo su regno e metio todas las yentes so el su señorio.</span>
<span id="13"><sub>13</sub> E en el sesto año murio Lotario rey de Francia, e regno empos el su hermano Teoderigo con ayuda de Ebornio el mayordomo un año.</span>
