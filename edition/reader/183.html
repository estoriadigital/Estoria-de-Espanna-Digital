<span class="chapter">183</span>
<span class="rubric">De Oto ell emperador.</span><br />
<span id="1"><sub>1</sub>Luego que fue Galba muerto alçaronse a manera de robo con ell imperio Oto en Roma, Vitellio en Germania, Vespasiano en Siria;</span>
<span id="2"><sub>2</sub> pero Oto fue llamado emperador por razon que se alço en Roma que era cabeça dell imperio, e regno tres meses.</span>
<span id="3"><sub>3</sub> E segund cuenta Suetonio fue Oto omne pequeño de cuerpo e avie los pies muy feos e era calvo, e afeytavasse bien cuemo si fuesse mugier</span>
<span id="4"><sub>4</sub> de guisa que en lavandosse la cara fregavala mucho con pan mojado, e por ende avie en costumbre desquel nacieran barvas de las no traer, ante las raye much a menudo por tal que nol pareciessen.</span>
<span id="5"><sub>5</sub> Des que començo a aver entendimiento, siempre fue garçon muy loçano e muy gastador.</span>
<span id="6"><sub>6</sub> Avie siempre en costumbre de andar de noche por las ruas, e si encontrava alguno que pudiesse menos que ell o que fuesse beudo, firiel o metiel en un saco e echavalo en algun logar alto.</span>
<span id="7"><sub>7</sub> Seyendo mancebo en el tiempo de Nero, avie en casa dell emperador una mugier que fuera sierva e era aforrada muy vieja a maravilla, e porque era muy privada del cesar enfiñosse Oto de la querer bien e mostraval grand amor;</span>
<span id="8"><sub>8</sub> e ella metiolo en privança con Nero de manera que a pocos dias fue uno de los mas privados e de los mas amigos que Nero avie, e esto porque avinien bien en uno las costumbres d'amos a dos.</span>
<span id="9"><sub>9</sub> En todos los consejos e en todas las poridades era Oto llamado;</span>
<span id="10"><sub>10</sub> el dia que fablo Nero de matar a su madre Oto fue en el consejo, e por fazer a las yentes perder la sospecha convidolos a amos e yantaron con el.</span>
<span id="11"><sub>11</sub> Tal bien querencia fue cogiendo Nero contra el quel fizo sospecha de dexalle ell imperio, e en cuanto Oto esta sospecha ovo, no dexo cosa ninguna porque entendio que avrie los omnes sus pagados que la no fizo.</span>
<span id="12"><sub>12</sub> Assi que cuantas vezes convidava all emperador a cena a su posada cuantos vasos tenie d'oro e de plata todos los partie a los que vinien y comer con el.</span>
<span id="13"><sub>13</sub> E por esto e por otras cosas muchas que fazie no avie ya en la tierra ninguno que no dixiesse que a Oto tan solamiente convinie heredar ell imperio de Roma.</span>
<span id="14"><sub>14</sub> E durol esta sospecha fasta'l tiempo que porfijo Galba a Pison cuemo desuso oyestes.</span>
<span id="15"><sub>15</sub> Mas des que vio que Pison se era adelantado en ell imperio e que lo no podrie aver en paz por razon de heredamiento, trabajosse de lo aver por fuerça e matolos a amos segund que desuso a contado la estoria.</span>
<span id="16"><sub>16</sub> E los cavalleros que eran de su parte llamaronlo emperador, e la gente menuda del pueblo llamavanlo Nero, e a el plogol mucho por el amor que oviera con el;</span>
<span id="17"><sub>17</sub> assi que d'alli adelante en las cartas que enviava a los adelantados de las provincias llamavasse Oto Nero.</span>
<span id="18"><sub>18</sub> E todas las imagenes de Nero mandolas tornar a los logares o las el pusiera onde las avien mandadas toller los romanos, e todos los que fueran sus mayordomos e sus aforrados tornolos a los oficios en que solien seer en el su tiempo.</span>
<span id="19"><sub>19</sub> E Oto faziendo estas cosas en Roma, Vitellio el que se alçara con ell imperio en tierra de Germania, que era fijo de Lucio Vitellio el que fue tres vezes consul, guiso sus huestes muy grandes e vinosse contra Roma por lidiar con Oto, e lidiaron cerca Bedriaco.</span>
<span id="20"><sub>20</sub> E cuando vio Oto que se vencien los suyos, matosse el mismo.</span>
