<span class="chapter">297</span>
<span class="rubric">De los fechos dell año tercero.</span><br />
<span id="1"><sub>1</sub>En el tercero año, que fue en la era de trezientos e veyntisiete, e avino assi que un cavallero que avie nombre Carausio, omne de muy vil logar a maravilla, començo a usar de cavalleria tan cuerdamientre et tan bien que fue muy loado por ello, e gano muy grand nombrada.</span>
<span id="2"><sub>2</sub> Et enviolo por ende ell emperador Diocleciano de Boloña con grand hueste de romanos a guardar el mar de Belgia e de Armorico con toda la ribera de Oceano, el grand mar, que andavan corriendo tod el dia e robando las tierras aderredor los franceses e los de Saxonia. Et desque el fue alla, lidio con ellos</span>
<span id="3"><sub>3</sub> et prendielos e tollieles cuanto trayen, e dexavalos ir e ganava dellos muy grand algo;</span>
<span id="4"><sub>4</sub> e nunca tornava la prea a los de la tierra cuya era ni la enviava a los emperadores, de guisa que sospecharon dell que por so consejo passavan aquellas yentes a las tierras e las robavan por tal que a la tornada que levasse ell dellos toda la pera; et desta guisa enrequicio mucho.</span>
<span id="5"><sub>5</sub> Et ell emperador Maximiano cuando lo sopo, mandolo matar por ende.</span>
<span id="6"><sub>6</sub> Et llegaron las nuevas a Carausio, e priso luego toda la tierra de Bretaña et alçosse con ella et vistiosse paños de porpola, que era la señal dell emperio que lo no osava ninguno vestir, si no los emperadores e las emperadrizes et los cesares.</span>
