<span class="chapter">450</span>
<span class="rubric">De lo que contecio en el V año del regnado del rey Teoderigo.</span><br />
<span id="1"><sub>1</sub>Andados cinco años del regnado del rey Teoderigo en las Españas, que fue en la era de quinientos e cincuaenta e seys, e cuando andava el año de la encarnacion en quinientos e dezeocho, e el dell imperio de Justino en uno, avino assi que envio el papa Hormisda ell emperador sus mandaderos porque oyera dezir que era buen cristiano sobre razon que toda la tierra era llena de omnes hereges;</span>
<span id="2"><sub>2</sub> e los mandaderos fueron estos: ell obispo Germano de Capua con una compaña de sus clerigos.</span>
<span id="3"><sub>3</sub> E ell emperador Justino recibiolos muy bien e mayormientre por la grand santidad que oye dezir dell obispo.</span>
<span id="4"><sub>4</sub> E agora sabet aqui los que esta estoria oides e que los godos e los ostrogodos e los uvandalos e los alanos e los suevos que tovieron la porfia d'aquella mala secta desdel tiempo dell emperador Valent fasta aquella sazon;</span>
<span id="5"><sub>5</sub> mas tanto fizo y estonces aquell obispo Germano que por la su predicacion tornaron muchos a la fe de Jesucristo en Costantinopla.</span>
<span id="6"><sub>6</sub> E desi ell emperador Justino mando a todos los obispos cristianos que fiziessen las eglesias e que fuessen mantenidas e servidas por clerigos de la santa fe.</span>
<span id="7"><sub>7</sub> Mas tanto que lo sopo el rey Teoderigo, como era lleno del venino d'aquella mala secta de Arrio, envio luego sus mandaderos all emperador Justino que fiziesse tornar las eglesias a poder de los obispos arrianos e que los dexasse venir en paz, si non que el puñarie de deservirle en todos los que moravan en Italia, ca non perdonarie chico nin grand.</span>
<span id="8"><sub>8</sub> Los mandaderos de Teorigo que fueron all emperador rogaronle mucho con lagremas que Teoderigo le enviava dezir que dexasse a los arrianos vevir en paz e assi perdonarie e guardirie a los de Italia que non muriessen, e el fizolo por duelo que ovo dellos.</span>
<span id="9"><sub>9</sub> E en este año murio ell papa Hormisda e fue puesto en su logar Joanne el Primero, que fue el cincuaenten e uno apostolico.</span>
<span id="10"><sub>10</sub> Del sexteno año fasta'l dezeno del regnado del rey Teoderigo non fallamos ninguna cosa que de contar sea que a la estoria pertenesca, si non tanto que en el onzeno fue fecho el concilio de Tarragana seys dias de noviembre.</span>
<span id="11"><sub>11</sub> E en el seteno fue fecho el concilio de Gironda e fueron en el VIII obispos.</span>
<span id="12"><sub>12</sub> Esse año otrossi envio Simaco el patricio con autoridad del senado a Boecio a Teoderigo rey de Italia quel amonestasse yl maltroxiesse por cosas que fazie sin guisa;</span>
<span id="13"><sub>13</sub> e Teoderigo luego que oyo lo que Boecio le dixiera, fue muy sanudo contra ell e echol de la tierra en desterramiento.</span>
<span id="14"><sub>14</sub> E fizo Boecio alla estando un libro de grand filosofia que fabla de consolacion del cuerpo e del alma.</span>
<span id="15"><sub>15</sub> Mas agora dexa la estoria de contar desto e torna a dezir de los uvandalos.</span>
