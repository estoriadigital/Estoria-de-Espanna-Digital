<span class="chapter">477</span>
<span class="rubric">De como Leovegildo metio el regno de suevos so el su poder.</span><br />
<span id="1"><sub>1</sub>Andados doze años del regnado del rey Levegildo, que fue en la era de seyscientos e veyntiun año e cuando andava ell año de la encarnacion en quinientos e ochaenta e tres e el dell imperio imperio de Mauricio en cuatro,</span>
<span id="2"><sub>2</sub> avino assi que pues que el rey Leovegildo sopo de como Andeca tomara por fuerça el regno de los suevos a Eurigo, quel peso mucho;</span>
<span id="3"><sub>3</sub> e por que Nuestro Señor Dios non quiso que la sobervia de Andeca fincasse sin vengança assi como diz la escritura:</span>
<span id="4"><sub>4</sub> «El mal que los malos fazen non escaparan sin tormenta», guisosse muy bien Leovegildo e fue guerrear la provincia de los suevos.</span>
<span id="5"><sub>5</sub> E Andeca lidio con el, mas prisol luego Leovegildo e tomol el regno e metiol so el señorio de los godos.</span>
<span id="6"><sub>6</sub> Desi fizo a Andeca ordenar clerigo de missa; e esto fue con muy grand derecho, ca assi como el fiziera muy sin guisa contra Eurigo su rey quel nunca fiziera ninguna cosa de mal que ell a guisa de malo sofrisse otrossi e desonra.</span>
<span id="7"><sub>7</sub> Assi como dezimos fue el regno de los suevos metido en poder de los godos e d'alli adelant fue perdudo el su poder e la su alabança, la que les avie durado ya cient e setaenta e dos años.</span>
<span id="8"><sub>8</sub> Aqui se acabo el regno de los suevos, mas agora dexa la estoria de fablar de los godos e torna a contar de Mahomat.</span>
