<span class="chapter">432</span>
<span class="rubric">De los fechos dell año trezeno en que murio el rey Teoderico.</span><br />
<span id="1"><sub>1</sub>En el trezeno año del su regno, e que fue en la era de quinientos e siete, e cuando andava ell imperio de Leo en doze e el regno de Remismundo rey de los suevos en cinco e el de Teodemiro rey de los astrogodos en ocho e el de Genserico rey de los uvandalos en cuaraenta e el de Zeliobes rey de los ugnos en ocho, e avino assi que Gunderico el rey de los godos morando en Tolosa, començo Remismundo el rey de los suevos a conquerir las provincias d'España.</span>
<span id="2"><sub>2</sub> E guiso sus huestes e fuesse yendo contra tierra de Luzeña e passo por Coimbria e engaño a los que y moravan en razon de pazes, e entro la villa e robola e destruyola toda;</span>
<span id="3"><sub>3</sub> e gano Lixbona otrossi, e diogela Lusidio, un cibdadano que y morava que era el mayoral della.</span>
<span id="4"><sub>4</sub> E por estas bienandanças començo a seer mas loçano el rey Remismundo, e envio sus mandaderos a Teuderico el rey de los godos que querie poner sus pazes e su amor con el;</span>
<span id="5"><sub>5</sub> e Teuderico recibiolos much onradamientre e otorgoles tod aquello por que fueran enviados.</span>
<span id="6"><sub>6</sub> E en señal de verdadero amor envio al rey Remismundo muger con que casasse,</span>
<span id="7"><sub>7</sub> e enviogela con Sallano, un ric omne much onrado del su palacio; e enviol muchas donas d'armas e d'otras joyas.</span>
<span id="8"><sub>8</sub> E des que ovo Remismundo recebida la mugier e las donas, començo a seer muy mas loçano e mas sobervio e dio muy grand algo a Sallano e enviolo al rey Teuderico con muchas donas otrossi.</span>
<span id="9"><sub>9</sub> E en cuanto aquesto contecio murio el rey Teuderico, e matolo su hermano assi cuemo el matara a Turismundo su hermano mayor; e cuando Sallano llego fallolo muerto.</span>
