<span class="chapter">401</span>
<span class="rubric">De las batallas que vencieron los godos contra los de Persia et contra los griegos.</span><br />
<span id="1"><sub>1</sub>Depues esto avino que el rey Dario de Persia fijo de Idaspo demando por mugier la fija de Anciro rey de los godos,</span>
<span id="2"><sub>2</sub> e enviogela pedir rogando et menazandolo muy fuerte si dar non gela quisiesse.</span>
<span id="3"><sub>3</sub> Mas los godos non preciaron so ruego nin dieron nada por sus por sus menazas ni por su cuñadez,</span>
<span id="4"><sub>4</sub> et tornaronse los mandaderos de Dario sin todo recabdo d'aquello por que vinieran.</span>
<span id="5"><sub>5</sub> Et fue Dario muy quexado porque assi fincava desdeñado dellos,</span>
<span id="6"><sub>6</sub> e aviendo muy grand pesar ende guiso su huest muy grand en que ayunto sietecientas vezes mill omnes d'armas, e por passar a ellos fizo de naves en dos meses una puente que tenie de Calcedonia fasta Costantinopla, e perdio alli bien ocho mill omnes de su hueste.</span>
<span id="7"><sub>7</sub> Et en cabo temiendo que vernien los godos et quel tomarien la puent, tiros d'alli et tornos a Tracia cuanto mas pudo e dubdo que ni en Misia non podrie fincar seguro, e en queriendosse alongar mas murio.</span>
<span id="8"><sub>8</sub> E despues deste rey Dario regno Serses so fijo;</span>
<span id="9"><sub>9</sub> et este Serses teniendose por maltrecho del desden e de la desonra que los godos fizieran a so padre, trabajos de vengallo</span>
<span id="10"><sub>10</sub> et ayunto su huest muy grand en que ovo sietecientas vezes mill omnes d'armas de suyos e trezientas vezes mill de ayudas, e ovo de naves mayores mill et dozientas pora darles batalla por mar</span>
<span id="11"><sub>11</sub> –et avien estas naves todas unos restros de fierro agudos pora quebrantar las otras contra que ivan–, et d'otras naves de carga en que levavan sus viandas et armas e otras cosas que avien mester levo tres mil.</span>
<span id="12"><sub>12</sub> Et desque fue assi guisado salio contra los godos por darles batalla,</span>
<span id="13"><sub>13</sub> e cuando fue acerca dellos non los oso cometer et venciosse porque sabie que eran de fuertes coraçones e estables en lo que començavan;</span>
<span id="14"><sub>14</sub> et tiros de lo que avie començado e fues d'alli con vergüença sin lid et sin batalla, que ni les fizo daño ni lo recibio dellos.</span>
<span id="15"><sub>15</sub> Et otrossi Filipo rey de Macedonia, que fue padre del grand Alexandre, fizo paz con los godos et puso su amiztad con ellos, e dieronle por mugier a Medumpa fija de Gudila rey de los godos, que pidio el por parar bien sos regnos con este casamiento.</span>
<span id="16"><sub>16</sub> Et estava estonces Filipo en quexo de que non tenie de que complir cosas quel eran mester en fecho d'aquel casamiento.</span>
<span id="17"><sub>17</sub> Et una cibdat de Mesia que dizien Odissicana yazie en frontera de las amazonas e por la vezindat que era muy de cerca obedecien a Tamaris reyna d'aquellas dueñas,</span>
<span id="18"><sub>18</sub> et tomo el rey Filipo su hueste muy grand et iva por destroir aquella cibdat e roballa,</span>
<span id="19"><sub>19</sub> mas avie y unos clerigos sacerdotes de los godos; e llamavan los piadosos porque eran omnes de buena vida et santos segund ellos,</span>
<span id="20"><sub>20</sub> et guisaronse d'unas vestiduras blancas cuemo vestimientas de santidat e tomaron sos estrumentos de musica e de alegrias,</span>
<span id="21"><sub>21</sub> et abrieron las puertas de la cibdat et salieronlos recebir rogandolos e pidiendoles mercet que oviessen piedat dellos et que los amparassen.</span>
<span id="22"><sub>22</sub> Los de Macedonia cuando vieron que los salien a recebir d'aquella guisa, maravillaronse cuemo vinien atrevudamientre et sin todo miedo et tomoles cuemo espanto dellos,</span>
<span id="23"><sub>23</sub> et desfizieron las azes que avien paradas pora lidiar e pusieron pazes con ellos et tornaron a su tierra.</span>
<span id="24"><sub>24</sub> Et depues esto avino que Sitalco, que era omne sabio et maestro de los godos et cabdiello, ayunto ciento e cincuenta mill omnes d'armas et fue dar batalla a los de Atenas.</span>
<span id="25"><sub>25</sub> E era rey dellos Perdicos, el contra quien tendiera Alexandre el Grand la sortija en señal quel dexava por heredero del señorio de Atenas despues de si cuandol dio el so sirvient en Babiloñia el pozon dont murio.</span>
<span id="26"><sub>26</sub> Et fue alli la batalla muy grand e pidieron mas los godos;</span>
<span id="27"><sub>27</sub> et por el tuerto que los griegos fizieran en Messia entraron los godos por Grecia et esparzieronse por la tierra e destroiron tod el regno de Macedonia.</span>
