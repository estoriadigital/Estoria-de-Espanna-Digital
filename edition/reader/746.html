<span class="chapter">746</span>
<span class="rubric">Capitulo Xº De como los condes de Galizia alçaron por rey a don Vermudo e de la batalla que ovieron entrel rey don Ramiro e el.</span><br />
<span id="1"><sub>1</sub>Andados XX años del regnado del rey don Ramiro, que fue en la era de DCCCC e LXXXIIII, cuando andava el año de la encarnacion en DCCCC e Lª VI, et el del imperio de Oto en XXIII,</span>
<span id="2"><sub>2</sub> los condes de Galizia pues que non pudieron sofrir el mal que el rey don Ramiro les fazie, alçaron rey en Santiago a don Vermudo fijo del rey don Ordoño.</span>
<span id="3"><sub>3</sub> El rey don Ramiro cuando lo sopo, saco su hueste muy grant e fuesse pora Galizia.</span>
<span id="4"><sub>4</sub> Don Vermudo otrossi vino contra el de la otra parte, e lidiaron amos en un lugar que dizen Portiella de Arenas;</span>
<span id="5"><sub>5</sub> pero non se vencieron el uno al otro,</span>
<span id="6"><sub>6</sub> mas morieron y muchos de cada parte.</span>
<span id="7"><sub>7</sub> E duro la guerra despues entrellos bien dos años, faziendose mucho mal unos a otros muy afincadamient</span>
<span id="8"><sub>8</sub> de guisa que murieron y muchos a demas.</span>
<span id="9"><sub>9</sub> Del XXIº año fasta'l XXIIIº del regnado del rey don Ramiro non fallamos ninguna cosa que de contar sea que a la pertenesca,</span>
<span id="10"><sub>10</sub> si non tanto que en el XXI e en el XXII ovieron guerra entressi don Ramiro e don Vermudo assi como agora deximos.</span>
<span id="11"><sub>11</sub> En este XXIº año murio otrossi el papa Joan,</span>
<span id="12"><sub>12</sub> e su muerte fue en esta guisa:</span>
<span id="13"><sub>13</sub> el trebejando un dia con muger de su marido, diol el diablo una grant ferida en la sien assi que murio ende ante que recibiese el cuerpo de Nuestro Señor.</span>
<span id="14"><sub>14</sub> Et pues que el fue muerto, pusieron en su lugar a Benito el Vº,</span>
<span id="15"><sub>15</sub> e fueron con el CXXXII apostoligos.</span>
<span id="16"><sub>16</sub> Otrossi el emperador Oto cerco luego a Roma e quebranto e aquexo malamiente a los romanos de fambre et de muerte porque passaran la jura quel fizieran que nunca fiziessen apostoligo sin consintimiento del o de su fijo,</span>
<span id="17"><sub>17</sub> et demas quel avien prometido que recibiessen a Leo por papa e non lo fizieron.</span>
<span id="18"><sub>18</sub> Los romanos entonces echaron del apostoligado a Benito e pusieron en su lugar a Leo el VIº,</span>
<span id="19"><sub>19</sub> e fueron con el CXXXIII apostoligos.</span>
<span id="20"><sub>20</sub> En el XXIIº año otrossi murio el Papa Leo</span>
<span id="21"><sub>21</sub> e pusieron en su lugar a Joan el XIIº,</span>
<span id="22"><sub>22</sub> e fueron con el CXXXIIII apostoligos.</span>
<span id="23"><sub>23</sub> Mas agora dexamos aqui de fablar del rey don Ramiro, e diremos de los VII infantes de Salas</span>
<span id="24"><sub>24</sub> de como fueron traidos e muertos en tiempo deste rey don Ramiro e de Garci Ferrandez conde de Castiella.</span>
