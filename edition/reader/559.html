<span class="chapter">559</span>
<span class="rubric">De como el rey Vitiza mandava a los clerigos que toviessen mugieres cuantas quisiessen.</span><br />
<span id="1"><sub>1</sub>Andados cuatro años del regnado del rey Vitiza que fue en la era de sietecientos e cuarenta e cinco, e cuando andava el año del la encarnacion en sietecientos e siete e el dell imperio de Justiniano en seys, e pues que fue muerto Gunderigo arçobispo de Toledo, pusieron en su logar a Sinderedo, que fue omne bueno e justo,</span>
<span id="2"><sub>2</sub> e este duro fasta'l tiempo del rey Rodrigo; en tiempo deste se perdio la cibdad de Toledo.</span>
<span id="3"><sub>3</sub> Este Sinderedo començo de vuscar mal e agraviamientos por celo de santidad a los omnes ancianos e onrados que avie en la eglesia de Toledo;</span>
<span id="4"><sub>4</sub> e esto non lo fazie el por su seso, mas por consejo e mandado del rey Vitiza, que se temie de la clerizia e se recelava por las avolezas que el fazie,</span>
<span id="5"><sub>5</sub> mas aquellos omnes buenos pararonse contra'l rey en faz e por el mal que les fazie ell arçobispo apellaron a Roma.</span>
<span id="6"><sub>6</sub> Vitiza el fazedor de la nemiga temiendosse que vernien contra ell e contra sus maldades e que farien al pueblo quel non obedeciesse, dio por ende con su maldad licencia e mandamiento a todos los clerigos que cada uno toviesse muchas mugieres e barrraganas descubiertamientre, siquier una siquier muchas como se quisiessen o como se troviessen, cuedando tornarlos assi por esta razon.</span>
<span id="7"><sub>7</sub> E demas mando que non obedeciessen a los establecimientos nin a los posturas de Roma que defendien tal cosa como aquella que les el mandava fazer,</span>
<span id="8"><sub>8</sub> ca bien cuedava el que por tales clerigos como aquello que ternie los pueblos a su mandamiento.</span>
<span id="9"><sub>9</sub> E ¿por que vos alongaremos la razon mas?, tanta fue la muchadumbre de los pecados e de las nemigas en tiempo deste Vitiza que la bondad e la nobleza de los godos que solien mandar reys e regnos e yentes alli fue crebantada e metida en fondon del lixo e en las avolezas que non convienen a dezir e en todo mal.</span>
<span id="10"><sub>10</sub> Del quinto año fasta'l VII del regnado del rey Vitiza non fallamos ninguna cosa que de contar sea que a la estoria pertenesca,</span>
<span id="11"><sub>11</sub> si non tanto que en el quinto lidio Filipo, que era llamado por sobrenombre Bardanio, con ell emperador Justiniano, e prisol e descabeçol e regno empos el II años.</span>
