<span class="chapter">731</span>
<span class="rubric">Capitulo XIIII De como el conde Ferrant Gonçales embio pedir su aver al rey don Sancho e de comol dio el rey el condado en precio por ello.</span><br />
<span id="1"><sub>1</sub>Empos estos</span>
<span id="3"><sub>3</sub> embio el conde Ferrant Gonçales dezir al rey de Leon quel diesse su aver, si non que non podrie estar quel non prendasse por ello.</span>
<span id="4"><sub>4</sub> Et el rey nol embio respuesta donde el fuesse pagado,</span>
<span id="5"><sub>5</sub> e el conde ayunto todo su poder</span>
<span id="6"><sub>6</sub> e entrol por el regno e corriol la tierra et llevol mucho ganado e muchos omnes.</span>
<span id="7"><sub>7</sub> Cuando el rey don Sancho lo sopo, mando a su mayordomo tomar muy grant aver, e dixol que fuesse pagar el conde e quel diesse que tornase todo lo que tomara de su regno,</span>
<span id="8"><sub>8</sub> ca tenie que nol deviera prendrar por tal cosa.</span>
<span id="9"><sub>9</sub> El mayordo fue al conde por pagarle el aver,</span>
<span id="10"><sub>10</sub> mas cuanto avie en el mundo non lo podrien pagar, tanto era ya sin guisa;</span>
<span id="11"><sub>11</sub> e el mayordomo ovose a tornar sin guisa.</span>
<span id="12"><sub>12</sub> El rey cuando lo sopo, tovosse por muy embargado por aquel fecho, ca non fallava quien le diesse consejo en ello,</span>
<span id="13"><sub>13</sub> et repitierase de grado si pudiera de aquella mierca, ca teniesse de perder el regno por y.</span>
<span id="14"><sub>14</sub> E cuando vio que estava tan mal parado el pleyto e nunca podrie pagar el aver, tan grant era, fablosse con sus vasallos</span>
<span id="15"><sub>15</sub> e acordaron quel diesse el condado en precio del aver.</span>
<span id="19"><sub>19</sub> El conde Ferrant Gonçales tovosse por guarido deste pleyto porque veye que sallie de grant premia</span>
<span id="20"><sub>20</sub> e que non avrie de besar mano a omne del mundo.</span>
<span id="22"><sub>22</sub> E desta guisa sallieron los castellanos de premia e de servidumbre del rey de Leon.</span>
<span id="23"><sub>23</sub> En este año murio el papa Joan</span>
<span id="24"><sub>24</sub> e fue puesto en su lugar Joan el Xº,</span>
<span id="25"><sub>25</sub> e fueron con el CXXVI apostoligos.</span>
<span id="26"><sub>26</sub>Mas agora dexamos aqui de fablar del conde Ferrant Gonçales e diremos del rey don Sancho.</span>
