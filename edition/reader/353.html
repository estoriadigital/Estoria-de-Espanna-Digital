<span class="chapter">353</span>
<span class="rubric">Dell imperio de Juliano ell emperador.</span><br />
<span id="1"><sub>1</sub>Depues de la muerte de Costancio, finco Juliano por emperador en todo el señorio de Roma; e el primer año del su imperio fue a mil e ciento e diziocho años de la puebla de Roma, e cuando andava la era en cuatrocientos e dos e ell año de Nuestro Señor en trezientos e sessenta e siete; e regno un año e ocho meses.</span>
<span id="2"><sub>2</sub> E sabet que Juliano fuera cristiano e monge, e era muy letrado a maravilla tan bien en griego cuemo en latin.</span>
<span id="3"><sub>3</sub> E era omne muy noble e governava noblemientre ell imperio si fuera su ventura que mucho viviera, e era omne muy bien razonado e de buena memoria e era muy franc a sus amigos, pero no los amava mas de cuanto convinie a señor.</span>
<span id="4"><sub>4</sub> E algunos ovo que quisieron dezir mal del, mas no fue con verdat, ca era comunal a todos e no muy cobdicioso de allegar aver, mas cobdiciava mucho fazer cosas por que fuesse loado.</span>
<span id="5"><sub>5</sub> Pero con todo aquesto desque ovo dexada la cristiandat e la mongia, tornosse all yerro de los gentiles e adorar los idolos, e movio persecucion en los cristianos;</span>
<span id="6"><sub>6</sub> mas no que los matasse luego en el comienço, ante los falagava e les dava muchas donas por los tornar gentiles.</span>
