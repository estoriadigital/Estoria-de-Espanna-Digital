<span class="chapter">478</span>
<span class="rubric">De como dixo ell judio estrellero que sacaran el coraçon a Mahomat los dos angeles.</span><br />
<span id="1"><sub>1</sub>Esse año dozeno del regnado del rey Levegildo aviendo ya Mahomat cuatro años de su nacencia, dixo aquel judio estrellero mintiendo, que vinieran dos angeles e sacaran el coraçon a Mahomat e gelo fendieran por medio e quel tiraran dell un cuajo de sangre negra e desi que gelo levaran muy bien con agua muy clara e fremosa;</span>
<span id="2"><sub>2</sub> e despues d'aquello quel pesaron con coraçones de diez omnes que eran de su yente e desi con mill coraçones otros e que fallaron siempre que pesava mas el de Mahomat solo que todos los otros;</span>
<span id="3"><sub>3</sub> e que ell un angel d'aquellos dixo all otro si este coraçon fuere puesto en peso con los coraçones de cuantos omnes a en Aravia, mas pesara el solo que todos ellos.</span>
<span id="4"><sub>4</sub> E el judio mintiendo dixo quel dixiera esto sant Grabiel arcangel en vision.</span>
<span id="5"><sub>5</sub> Esse año otrossi fizo la reyna Fredagunda matar al rey Chilperico su marido;</span>
<span id="6"><sub>6</sub> e ovo el regno empos el su fijo Lotario el Segundo, mas aviendo aun de edad de cuatro meses, e regno cuareynta e cuatro años.</span>
<span id="7"><sub>7</sub> Del XIII año del regnado del rey Leovegildo non fallamos ninguna cosa que de contar sea que a la estoria pertenesca,</span>
<span id="8"><sub>8</sub> si non tanto que Mahomat aviendo ya cinco años de edad quel dio su madre Emina a criar a su avuelo Halima.</span>
<span id="9"><sub>9</sub> Mas agora dexa la estoria de fablar de Mahomat e torna a contar de Leovegildo rey de las Españas.</span>
