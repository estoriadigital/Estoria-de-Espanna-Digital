<span class="chapter">458</span>
<span class="rubric">De como Belasario priso la cibdad de Cartago.</span><br />
<span id="1"><sub>1</sub>Andados ocho años del regnado del rey Teudio en las Españas e del segundo que regnava en los ostrogodos, que fue en la era de quinientos e setaenta e seys años, e cuando andava ell año de la encarnacion en quinientos e treynta e ocho, e el dell imperio de Justiniano en seys,</span>
<span id="2"><sub>2</sub> Gilemer rey de los uvandalos seyendo ensuziado en toda nemiga e andando siempre en el servicio del diablo cuyo siervo era, non se quiso nunca para de fazer todo cuan mal pudo.</span>
<span id="3"><sub>3</sub> Pues por esta razon seyendo toda Africa astragada e crebantada, Nostro Señor Dios, a qui pesa con el mal e la sobervia, envio el su benedicto martir sant Leto obispo que de Neptena, el que martiriara e quemara el rey Ugnerigo assi como dixiemos ya, de lo dell emperador Justiniano quel dixiesse en vision que acorriesse a aquel grand periglo que en Africa avie.</span>
<span id="4"><sub>4</sub> Ell emperador luego que esperto, penso en este fecho e desi envio alla a Belesario el patricio con todo su poder que echasse los uvandalos de toda tierra de Africa.</span>
<span id="5"><sub>5</sub> Belasario luego que llego a la cibdad de Cartago, descavalgaron ell e todos los suyos de los cavallos e armaronse</span>
<span id="6"><sub>6</sub> e crobieron sus mantos por tal de los non veer las armas e dexaron los cavallos fuera de la cibdad con los omnes de pie e entraron ellos dentro en buelta con los labradores que vinien de sus lavores en guisa que lo non entendieron los de dentro.</span>
<span id="7"><sub>7</sub> E prisieron por esta arteria la cibdad e mataron cuantos y fallaron e levaron ende muy grand aver a demas.</span>
<span id="8"><sub>8</sub> Mas agora dexa la estoria de fablar de los uvandalos e torna a contar de los ostrogodos.</span>
