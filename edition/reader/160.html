<span class="chapter">160</span>
<span id="1"><sub>1</sub>Desdel primer año dell imperio de Tiberio Cesar fasta'l quinzeno no fallamos que oviesse el de fazer ningunos fechos granados; tan assessegadol dexara su tio el señorio del mundo.</span>
<span id="2"><sub>2</sub> E por ende no cuentan las estorias ningunas cosas que conteciessen en aquellos años, si no tanto que fallamos que en aquel tiempo fue Josipo obispo de Judea; e est es el que llaman los evangelistas Cayfas.</span>
<span id="3"><sub>3</sub> E entonce fizo Tiberio a Poncio Pilato adelantado de toda tierra de Judea.</span>
<span id="4"><sub>4</sub> E aquella sazon poblo alli Herodes tetrarca una cibdat e pusol nombre Tiberia del nombre de Tiberio por onra del.</span>
<span id="5"><sub>5</sub> En aquel tiempo fue otrossi Lucillo, un orebze muy sabio en su arte e muy sotil a grand maravilla, e ando tanto provando las naturas de las cosas que lavro el vidrio a martiello assi cuemo se lavra la plata o cualquiere otro metal,</span>
<span id="6"><sub>6</sub> e fizo ende un vaso muy fremoso e muy sotil, e levolo all emperador Tiberio cuydando quel farie grand algo por tan noble arte cuemo Tiberio cuydando quel farie grand algo por tan noble arte cuemo sabie,</span>
<span id="7"><sub>7</sub> mas cuemo era Tiberio muy cobdicioso e avie llegado muy grand tesoro, asmo entre si mismo que si aquel metal tan noble e tan estraño aproveciesse por el mundo, no valdrie nada el su oro ni la su plata e perders'ie por esta razon el su grand tesoro.</span>
<span id="8"><sub>8</sub> E por ende llamo aquel maestro e preguntol si fiziera nunca otro vaso tal cuemo aquel o si sabie en el mundo otro maestro que sopiesse aquella obra,</span>
<span id="9"><sub>9</sub> e el dixol que no.</span>
<span id="10"><sub>10</sub> Entonce Tiberio mandol que desfizies el vaso e que lo fundiesse, e desi fizo matar al maestro.</span>
<span id="11"><sub>11</sub> A aquella sazon contecio otrossi en Roma ell escarnio de Paulina, una dueña de muy grand linage que era muy fermosa a grand maravilla, e enamorosse della un señor de cavalleros que avie nombre Mundo, e no la podie aver por falagos ni por algo ni por cosa quel prometiesse.</span>
<span id="12"><sub>12</sub> E tanto andava perdudo e coytado por ende que ovo a assacar un fecho much estraño, e fuesse pora los sacerdotes del templo de Isis e dioles tanto de su aver quel otorgaron que farien cuanto el quisiesse.</span>
<span id="13"><sub>13</sub> E el dixoles que fuessen a Paulina e quel dixiessen que el dios Annubis la uviera en el templo de Isis e mandava que fuesse velar y aquella noche, ca tanto se pagara de la su castidat quel avie y a dezir en poridat algunas cosas.</span>
<span id="14"><sub>14</sub> E los sacerdotes fuerongelo dezir, e ella cuando lo oyo, fue muy alegre e dixolo luego a su marido mostrandol que no podie seer que no obedeciesse al mandamiento de Dios; e el marido tovolo por bien, e fue a velar aquella noche al templo de Isis.</span>
<span id="15"><sub>15</sub> E los sacerdotes guisaron que no fincasse ninguno en el templo e metieron a Mundo tras ell altar, e Paulina envio a toda su compaña e ella echosse en su cama muy buena que mandara fazer, atendiendo que vernie en sueños el dios a ella.</span>
<span id="16"><sub>16</sub> E Mundo dexo passar grand pieça de la noche por que se adormeciesse ella, ca tenie que la engañarie ante cuando soviesse buelta en sueño; e desi vistiosse las vestiduras del dios Annubis e guisosse de lo semejar lo mas que pudo, e fuesse pora o yazie Paulina e fallola adormida e començola a abraçar e a besar, e despertosse luego e preguntol quien era, e el dixol que Annubis.</span>
<span id="17"><sub>17</sub> Ella tovosse por bien aventurada porque la deñara visitar, e pidiol merced quel dixiesse si se podien ayuntar dios e mugier terrenal, e el diol exiemplo de cuemo Jupiter yogo con Almena e de muchas otras que parieron dios, e della otrossi que dios avie de nacer;</span>
<span id="18"><sub>18</sub> entonce Paulina sufriol de fazer cuanto sel quiso. E otro dia vinosse much alegre pora su marido e dixol de cuemo yoguiera el dios con ella e quel dixiera que avie a parir dios, e fue grand ell alegria del marido en el yerro que a su mugier conteciera.</span>
<span id="19"><sub>19</sub> E desi avino assi un dia que se fizo Mundo encontradizo a la dueña e dixol: «Paulina la bienaventurada, que merecist de yazer el dios Annubis contigo. Aprende de dar tu cuerpo a los omnes cuemo fezist a los dios, ca los dios les dan lo que les tu neguest e no tienen en desden de les dar sus figuras e sus nombres bien cuemo fizo el dios Annubis, que llamo a Mundo que yoguiesse contigo e fizote perder veynte mil moravedis que te yo dava».</span>
<span id="20"><sub>20</sub> E cuando aquello oyo Paulina, tovosse por engañada e por escarnida e dixolo a su marido, e el querellos all emperador e Tiberio por vengar el escarnio de tan onrado cavallero, fizo prender todos los sacerdotes e dalles penas fasta que dixieron la verdat; e desi mandolos todos matar.</span>
<span id="21"><sub>21</sub> E ell idolo de Isis fizolo echar en Tibre, e a Mundo diol vagar tanto que fuxo de la tierra porque ell amor de la grand fremosura de la dueña gelo fiziera fazer e no era mucho de culpar.</span>
<span id="22"><sub>22</sub> E en cuanto aquestas cosas contecien, ell emperador Tiberio con la grand cobdicia que en si avie, despechava mucho las tierras, e por esta razon alçaronse muchas provincias all imperio de Roma de guisa que nunca despues fueron suyas.</span>
