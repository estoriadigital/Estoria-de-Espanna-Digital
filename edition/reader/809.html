<span class="chapter">809</span>
<span class="rubric">Capitulo XIIII Del rey don Jaymes e sus fijos e de sus ricos omnes.</span><br />
<span id="1"><sub>1</sub>El rey don Pedro ante de su muerte oviera dado a su fijo don Jaymes a criar cuando era pequeño al conde don Simon de Manfort, e desposol con su fija.</span>
<span id="2"><sub>2</sub> Mas porque en la batalla de Murello fuera este don Simon ocasion de la muerte del rey don Pedro, tovo por bien la corte de Roma quel tomassen el infante yl diessen a sus naturales.</span>
<span id="3"><sub>3</sub> E fue el rey don Jaymes tornado en poder de los suyos por don Pedro diacono de Aquiro cardenal de Santa Maria de Benabent;</span>
<span id="4"><sub>4</sub> e esto porcuro muncho acuciosamente el muy onrado obispo de Segovia por su costa misma.</span>
<span id="5"><sub>5</sub> Pues que aquel don Jaymes fue mancebo, tomo muger a doña Leonor fija del rey don Alfonso de Castiella, que fincara donzella pequeña a muerte de su padre,</span>
<span id="6"><sub>6</sub> e ovo en ella un fijo a que dixieron don Alfonso;</span>
<span id="7"><sub>7</sub> mas fueron despues partidos por juyzio de santa eglesia por mandado del papa Joan, porque eran amos muy allegados en parentesco,</span>
<span id="8"><sub>8</sub> e el fijo fue legitimado por un legado que y vino por mandado del apostoligo.</span>
<span id="9"><sub>9</sub> Este rey don Jaymes trabajosse cuanto mas pudo de passar todos los grandes fechos,</span>
<span id="10"><sub>10</sub> e començo de guerrear los moros muy de rezio e de correrles la tierra.</span>
<span id="11"><sub>11</sub> E priso el castiello que dizen Burriana</span>
<span id="12"><sub>12</sub> e munchos otros castiellos e villas que tenien moros.</span>
<span id="13"><sub>13</sub> Despues llego gran flota de todos los puertos de su regno,</span>
<span id="14"><sub>14</sub> e entro en las insolas que dizen Baleares</span>
<span id="19"><sub>19</sub> e cerco a Mayorgas, que era la cabeça d'aquel regno</span>
<span id="21"><sub>21</sub> e la mayor cibdat</span>
<span id="22"><sub>22</sub> e mas poderosa desse regno;</span>
<span id="23"><sub>23</sub> e tanto la combatio cada dia e tanto males fizo por tierra e por mar fasta que por fuerça se metieron so el su señorio el rey de la cibdad con todos sus vasallos,</span>
<span id="24"><sub>24</sub> pero antes morieron munchos de los suyos con munchas batallas que ovieron.</span>
<span id="26"><sub>26</sub> E priso luego desa vez este rey don Jaymes a Eviça e a Minorga</span>
<span id="27"><sub>27</sub> e puso y quien las guardasse,</span>
<span id="28"><sub>28</sub> e el tornosse pora Aragon.</span>
<span id="29"><sub>29</sub> E porque se non tenie aun por abondado deste regno que ganara muncho atrevudamente, fuesse pora'l regno de Valencia e combatio muy grant tiempo la cibdat; desi al cabo metieronsse todos los de la villa so el su señorio.</span>
<span id="30"><sub>30</sub> Pero con tod esto aquel rey noble vencedor, por tal que non fincasse cosa en la tierra en que despues oviesse su fijo que regnasse empos el trabajo nenguno, corrio luego por ende la tierra toda e robola;</span>
<span id="31"><sub>31</sub> e tanto quebranto a los moradores de los logares por guerras et muertes fasta que se le rendieron castiellos e villas e todos los otros logares que en el regno de Valencia eran,</span>
<span id="32"><sub>32</sub> e de guissa assessego todos sus regnos e se apodero de todos contrallos que nol fincava nenguno en nenguna parte quel diesse guerra nin gela moviesse.</span>
<span id="33"><sub>33</sub> Este rey don Jaymes pues que fue partido de la primera muger assi como dixiemos por santa eglesia, casso con otra que avie nombre Violant fija que fue de don Andres de Ongria e de la reyna Violante que fue fija del emperador don Pedro de Costantinopla e de la emperadriz doña Violant, que venie del linage de los reyes de Francia.</span>
<span id="34"><sub>34</sub> Et desta muger que dixiemos, ovo el rey don Jaymes de Aragon una fija a que dixeron doña Violant,</span>
<span id="35"><sub>35</sub> e casola con el muy noble rey don Alfonso el Primero fijo del rey don Ferrando, que fue señor de Castiella, de Toledo, de Leon, de Galizia, de Sevilla, de Cordova, de Murcia, de Jaen e del Algarbe e de todo ell Andaluzia.</span>
<span id="36"><sub>36</sub> Este don Jaymes ovo d'aquella muger otros fijos pequeños a los que bendiga Dios e los enderece en las sus carreras.</span>
<span id="37"><sub>37</sub> Mas conviene que dexemos aqui de fablar desto e que tornemos a contar del rey don Sancho el Mayor e de sus fijos.</span>
