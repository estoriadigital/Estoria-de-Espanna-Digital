<span class="chapter">34</span>
<span class="rubric">De cuemo Asdrubal fue pora so hermano Annibal e fico Cipion por señor d'España.</span><br />
<span id="1"><sub>1</sub>Cuemoquier que Asdrubal fue vençudo en la batalla assi cuemo oyestes, non desamparo por esso la tierra d'España, ante puño en defendella lo mas que pudo.</span>
<span id="2"><sub>2</sub> Mas Cipion, que era muy sabidor de guerra e d'aver las gentes de so part, sopolo fazer de guisa que amavan a el y desamavan a Asdrubal.</span>
<span id="3"><sub>3</sub> E bien assi cuemo Cipion fizo saber a los de Roma esta batalla que venciera e les envio grandes donas e muchos cativos, otrossi fizo saber Asdrubal a so hermano Annibal la malandança que oviera e como fuera vençudo, assi que no fue menor el pesar que ovo Annibal que ell alegria que ovieron los romanos, cuemoquier que muy poco avie aun que venciera a Claudio Marco en batalla yl matara e destruyera toda la hueste de los romanos, e otrossi al consul Cempronio e a los otros dos consules Marcel e Crispino.</span>
<span id="4"><sub>4</sub> Mas con tod aquello tan grand era el pesar que avie de so hermano Magon quel enviaran cativo a Roma e de Asdrubal que fincara en España cuemo señero e avie perdudo lo mas de la tierra, que toda la otra bienandança tenie por nada.</span>
<span id="5"><sub>5</sub> E otrossi fallavasse el mismo cuemo solo, porque ninguno de sos hermanos no avie con el, ca ell otro so hermano menor que avie nombre Annon era en Africa.</span>
<span id="6"><sub>6</sub> E por end semejol que mas valie en aver alguno dellos consigo quel ayudassen que non tenellos esparzudos a muchas partes e estar todo so fecho com en ventura de se perder;</span>
<span id="7"><sub>7</sub> demas que sabie que todos los d'España amavan a Cipion e desamavan a Asdrubal e buscavanle cuanto mal podien.</span>
<span id="8"><sub>8</sub> E por end semejol que era bien de enviar por el quel vinies ayudar, ca ell otro hermano non tovo por bien de partille d'Africa por que guardas so emperio assi cuemo el le dexara.</span>
<span id="9"><sub>9</sub> Desi envio sos cartas a Asdrubal so hermano que tomasse cuanto poder pudiesse aver e se viniesse pora el,</span>
<span id="10"><sub>10</sub> mas no lo quiso el fazer luego, ante puño de contender mas con Cipion, e cuemoquier que con el non pudiesse lidiar, embargaval en al cuanto mas podie guerreandol e destorvandol ques le non tornassen las yentes;</span>
<span id="11"><sub>11</sub> pero en cabo non pudo, ca Cipion vencie siempre e ganava la tierra, lo uno por amor e lo al por fuerça.</span>
<span id="12"><sub>12</sub> E avie ya partido otra hueste grande con so hermano Lucio, que andava a so part conquiriendo la tierra, assi que en aquel año ganaron bien setaenta cibdades de las mejores d'España.</span>
<span id="13"><sub>13</sub> E cuando vio Asdrubal que assi se les endereçava su fazienda e non podie con ellos por ninguna guisa, tomo la mayor compaña que pudo aver e aguisosse pora ir a so hermano,</span>
<span id="14"><sub>14</sub> mas los d'Africa, que son muy vezinos d'España e sabien tod'el dia las malandanças que avie Asdrubal, enviaronle sus cartas que fiziesse lo que so hermanol mandava e que se fuesse pora el, y enviaronle grandes presentes de elefantes e d'otras cosas con ques guisasse.</span>
<span id="15"><sub>15</sub> E tomo grand yente de los de Africa e d'España e fuesse su via, e cuando passo por el señorio de Francia, tomo dessas gentes las que pudo aver, e desta guisa desamparo Asdrubal España e se començo a ir pora so hermano.</span>
