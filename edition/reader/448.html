<span class="chapter">448</span>
<span class="rubric">De como Gisalaygo fuxo dos vegadas.</span><br />
<span id="1"><sub>1</sub>Andados dos años del regnado del rey Gisalaygo, que fue en la era de quinientos e cuareynta e nueve años, e cuando andava el año de la encarnacion en quinientos e onze, e el del imperio de Anastasio en veyntiun, e cuenta la estoria que el rey Gisalaygo como era omne de vil liñage de parte de la madre que el assi fue otrossi dessaventurado e malo en todos sus fechos,</span>
<span id="2"><sub>2</sub> ca Guntabundo rey de Bergoña cuando vino sobre la cibdad de Narbona e la dextruxo e la gasto, fuxo este Gisalaygo antel con muy grand daño que recibio de los suyos e fuesse pora Barcilona e moro y, e perdio despues por esta razon la onra e el señorio del regno assi como contaremos adelante.</span>
<span id="3"><sub>3</sub> [P]ues ell estando en Barcilona d'aquella guisa, cuando vio que aquella estada nol tenie ningun pro contra aquel rey Gundabundo, passo la mar e fuesse pora Africa a demandar ayuda a Trasamundo rey de los uvandalos,</span>
<span id="4"><sub>4</sub> mas Trasamundo nol quiso y fazer ninguna cosa, e tornosse della sin toda ayuda;</span>
<span id="5"><sub>5</sub> e porque se temio de Teoderigo rey de los ostrogodos, fuxu e fuesse pora Aquitania.</span>
<span id="6"><sub>6</sub> Del tercio año del regnado del rey Gisalaygo non fallamos ninguna cosa que de contar sea que a la estoria pertenesca, si non tanto que se torno el de Aquitania e vinosse pora España e lidio y con un duc del rey Teoderigo a seys leguas de Barcilona, e fue vençudo otrossi e fuxo otra vez.</span>
<span id="7"><sub>7</sub> Mas agora dexamos aqui de fablar deste rey Gisalaygo e tornaremos a contar de Teoderigo rey de los ostrogodos.</span>
