<span class="chapter">517</span>
<span class="rubric">De como el rey rey Recesvindo fizo la segunda vez concilio en Toledo.</span><br />
<span id="1"><sub>1</sub>Andados siete años del regnado del rey Recesvindo, que fue en la era de sieteciesto e un año, e cuando andava ell año de la encarnacion en seyscientos e sesaenta e tres, e el dell imperio de Costant en veyntitres, e fizo el rey Recesvindo concilio en Toledo la segunda vez; e este fue el noveno concilio.</span>
<span id="2"><sub>2</sub> E fueron en ell ayuntados seze obispos e los personeros de los que non vinieron e muchos altos omnes del palacio del rey.</span>
<span id="3"><sub>3</sub> E fue este concilio fecho en la eglesia que es en esse palacio que es dicha de sant Pedro e de sant Paulo los apostolos.</span>
<span id="4"><sub>4</sub> E escreviron y sus nombres los obispos que y vinieron e los personeros de los que non pudieron venir.</span>
<span id="5"><sub>5</sub> E era estonces arçobispo don Eugenio de Toledo.</span>
<span id="6"><sub>6</sub> E fueron puestas en este concilio muchas buenas cosas que eran a grand pro de la tierra.</span>
<span id="7"><sub>7</sub> E en este año otrossi fue Teoderigo rey de Francia echado del regno por desamor que avien los franceses a Ebornio el mayordomo,</span>
<span id="8"><sub>8</sub> e tomaron por rey a Hilderigo, el que regnava en Austria, que era su hermano, e regno doze años.</span>
<span id="9"><sub>9</sub> Teoderigo e Ebornio el mayordomo metieronse en orden;</span>
<span id="10"><sub>10</sub> Teoderigo entro en el monesterio de Sant Dionis e Ebornio en el de Luxovio.</span>
