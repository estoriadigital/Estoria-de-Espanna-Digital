<span class="chapter">396</span>
<span class="rubric">De cuemo los godos vinieron morar a tierra de Scicia.</span><br />
<span id="1"><sub>1</sub>Pues que murio el rey Hueric, regno en los godos Gaderic;</span>
<span id="2"><sub>2</sub> este fue rey de grand coraçon e muy lidiador et conquirio muchos pueblos en Scicia, que es Escocia, e en tierra de Gepidia, que es a la que llaman agora en latin Dacia e en romanz Danas Marchas.</span>
<span id="3"><sub>3</sub> Despues del rey Gaderic finco Filomer so fijo;</span>
<span id="4"><sub>4</sub> et este Filomer mesurando aquella tierra de los ulmerrugos o estavan, vio cuemo non era tierra de grand plantia ni abondada de las cosas e consejo a sus yentes ques fuessen d'aquella tierra, et acogieronse a ello e fizieronlo.</span>
<span id="5"><sub>5</sub> Et saliendo d'alli, et començaron a buscar logares buenos e fuertes en que morassen, et llegaron a las tierras de Scicia a la parte que es contra occident.</span>
<span id="6"><sub>6</sub> Et fallaron alli tierra plantia e que les semejo que era cual ellos querien, et tovo por bien de fincar alli assi cuemo si fuesse suya.</span>
<span id="7"><sub>7</sub> Et andando veyendo la tierra cuemo qui la prueva cual es, llegaron a un grand rio que avie y una puent e parecioles muy bien la tierra d'alent et pagaronse della,</span>
<span id="8"><sub>8</sub> et quisieron passar pora andalla por veer si era aun mejor que aquella en que estavan.</span>
<span id="9"><sub>9</sub> Et passando la huest, tan grand fue la yent que dell uso e de la pesadura de los omnes e de las bestias ovo la puent a fallecer en medio et caer,</span>
<span id="10"><sub>10</sub> e partiosse la huest e fincaron muchos de la una part et muchos de la otra de guisa, que nin pudieron los unos passar nin los otros tornarse a ellos nin por puent nin por vado, ca non lo avie y;</span>
<span id="11"><sub>11</sub> ca segund dizen tod aquel logar era cercado d'unos lagunares grandes que tremien, e si omne nin bestia y entrasse assi afondarie que nunca ende podrie salir.</span>
<span id="12"><sub>12</sub> Et cuentan deste logar los que cerca el passan que oyen aun agora alli bramidos de vacas e señales de palabras de omnes que fablan cuemo alven.</span>
<span id="13"><sub>13</sub> Et la parte de los godos que finco aquen con el rey Filimer pues que ovieron aquella tierra que les pareciera bien, vinieron a la tierra de la yent de los espalos. E los espalos guisaronse et salieron contra ellos et lidiaron, e fueron vençudos los espalos.</span>
<span id="14"><sub>14</sub> Desi movieron d'alli et vinieron a la postremera partida de tierra de Scicia que yaze cerca'l mar Ponto, e lidiando et venciendo toda via por o ivan conquirien Scicia e metieronla so el so señorio.</span>
<span id="15"><sub>15</sub> Et por que moraron y luengo tiempo et tovieron el señorio de la tierra, llamaron los scitas los otros omnes assi cuemo llamavan a los naturales dessa tierra de Scicia.</span>
<span id="16"><sub>16</sub> E maguer que esta yent de los godos salien e ivan a muchas partes contra las otras yentes, siempre dexavan en Scicia sos cabdiellos que defendiessen la yent et guardassen la tierra.</span>
<span id="17"><sub>17</sub> Et esto fasta aqui del comienço de la yent de los godos cuenta un sabio que dixieron Abaujo en su estoria que fizo dellos, e acuerdan con el muchos de los mayores sabios.</span>
<span id="18"><sub>18</sub> Pero Josefo et sant Esidro arçobispo de Sevilla desto todo no contaron nada, por que començaron a contar el fecho de los godos de la morada de Scicia adelante;</span>
<span id="19"><sub>19</sub> et por ende los llama Josefo scitis del nombre de Scicia e sant Esidro getas, assi cuemo Virgilio en este viesso: «Mortem contempnunt laudato uulnere gete», que quiere dezir: la muerte desprecian los godos e alaban la ferida.</span>
<span id="20"><sub>20</sub> Et de la salida de Scicia adelante acuerdan todos los sabios en contar el fecho de los godos.</span>
