<span class="chapter">20</span>
<span class="rubric">De cuemo ell emperador Annibal passo a España e destruxo Sigüença.</span><br />
<span id="1"><sub>1</sub>Segund las estorias d'Africa cuentan des que Annibal ovo complido veynt años, vinol emient de la muerte de so padre e de cuemol yurara que nunca oviesse paz con los romanos.</span>
<span id="2"><sub>2</sub> E asmo que en passar a España farie dos cosas: vengarie a so padre y ganarie la tierra y toldrie a los romanos grand ayuda.</span>
<span id="3"><sub>3</sub> Pues que esto ovo acordado, saco muy grand huest e passo a España e arribo a Cartagena e fuesse luego derechamientre pora Sigüença.</span>
<span id="4"><sub>4</sub> Y ellos enviaronlo dezir a los romanos cuydando que les enviarien acorro,</span>
<span id="5"><sub>5</sub> e los romanos cuand esto sopieron, fueron muy sañudos y enviaron dezir a Annibal que descercasse la villa,</span>
<span id="6"><sub>6</sub> e otrossi enviaronlo dezir a los de Africa quel consejassen ques levantasse d'alende no fiziesse y mas daño.</span>
<span id="7"><sub>7</sub> Mas el no lo quiso fazer,</span>
<span id="8"><sub>8</sub> e tanto los tovo cercados fasta que los aduxo que no avien consejo ninguno de vianda que comiessen.</span>
<span id="9"><sub>9</sub> E cuand ellos vieron que por ninguna guisa no lo podrien sofrir, ovieron so acuerdo que mas valie que ellos matassen a sos amigos que no veellos matar e cativar a sos enemigos.</span>
<span id="10"><sub>10</sub> Desi mataron sos padres e sos fijos e sos mugieres e sos amigos e todos aquellos que no eran pora ayudarse darmas, e dieron fuego a la villa;</span>
<span id="11"><sub>11</sub> desi salieron fuera todos guarnidos e fizieron grande daño en la huest, en cabo murieron y ellos todos.</span>
<span id="12"><sub>12</sub> E entro Annibal en la villa e derribola por suelo y astragola toda.</span>
