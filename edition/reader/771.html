<span class="chapter">771</span>
<span class="rubric">Capitulo IIIº De como Mahomad Almahadi dio su hermana por muger a Abdalla rey de Toledo.</span><br />
<span id="1"><sub>1</sub>Andados V años del regnado del rey don Alfonso, que fue en la era de mill e XXI, cuando andava el año de la encarnacion en DCCCC e LXXXIII, et el del imperio de Oto en Vº,</span>
<span id="2"><sub>2</sub> pues que Abderrahemen rey de Cordova fue muerto assi como deximos, començaron los moros de alçarse de cada parte del regno contra Isem.</span>
<span id="3"><sub>3</sub> E el primero que se alço fue uno a que dizien Mahomad Ahmahadi,</span>
<span id="4"><sub>4</sub> e alçose dentro en Cordova con otros doze 
de los poderosos que y avie que eran con el de consejo,</span>
<span id="5"><sub>5</sub> e vinieron dos armados e prissieron a Issem dentro en el alcaçar e llevaronle e ascondieronle en casa de uno de aquellos traydores que eran en el consejo.</span>
<span id="6"><sub>6</sub> Mahomad fizo entonces creer a todos los moros que era muerto Isem;</span>
<span id="7"><sub>7</sub> desi por lo fazer cubiertamient, mato aquel Mahomad a un cristiano que y avie que se semejava mucho con Isem, e demostrol a los viejos e a todos los otros moros de la cibdat.</span>
<span id="8"><sub>8</sub> Los moros cuando lo oyeron, creyeron que era verdat lo que les dizie,</span>
<span id="9"><sub>9</sub> e fueron en ello engañados.</span>
<span id="10"><sub>10</sub>Mas agora dexamos aqui de fablar desto e diremos del rey don Alfonso.</span>
