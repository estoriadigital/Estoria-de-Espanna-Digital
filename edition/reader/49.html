<span class="chapter">49</span>
<span class="rubric">De cuemo los de Çamora se alçaron otra vez contra los romanos por que fueron destroidos.</span><br />
<span id="1"><sub>1</sub>Grand vergüeña ovieron los romanos del pleyto que Mancino fiziera con los de Çamora assi cuemo desuso oyestes, lo uno porque tenien que fuera el pleyto mucho a su desonra, lo al porque gelo facirien las gentes;</span>
<span id="2"><sub>2</sub> e por end nunca en al puñavan, si no cuemo se podrien vengar dellos. Onde fue assi que cuando se cumplieron seyscientos e veynt años que Roma fuera poblada, fizieron consul a uno que avie nombre Cipion, que era nieto dell otro buen Scipion ell Africano de que desuso oyestes ya contar,</span>
<span id="3"><sub>3</sub> y enviaronle a España señaladamientre pora conquerir e ganar Çamora.</span>
<span id="4"><sub>4</sub> E cuentan las estorias que en aquel tiempo no avie en la cibdat mas de cuatro mil omnes de cavallo bien armados pora guerrear,</span>
<span id="5"><sub>5</sub> mas estos eran tan usados d'armas e de guerra que ningunos omnes no lo podrien mas seer.</span>
<span id="6"><sub>6</sub> E por end Scipion non quiso ir luego derechament a ellos, mas dexo passar ell agosto e tod'ell otoño y ell ivierno, e començo la guerra con ellos entrant el verano;</span>
<span id="7"><sub>7</sub> y esto fizo por que los romanos oviessen los frutos nuevos de la tierra e los tolliessen a sos enemigos, e por ende vino cercar la cibdat a aquella sazon.</span>
<span id="8"><sub>8</sub> E los de la villa cuando los vieron cerca, dessi fueron lidiar con ellos, e fue la lit muy ferida dell un cabo e dell otro,</span>
<span id="9"><sub>9</sub> pero encima fueron tan maltrechos los romanos que començaron a foir.</span>
<span id="10"><sub>10</sub> E Scipion cuando lo vio, paros antellos e començolos a ferir e a traer muy mal diziendoles que tornassen, e amenazandoles que si no lo fiziessen que todos morrien por ello, e d'otra parte falagandolos e prometiendoles que les farie grandes bienes sol que no fuxiessen;</span>
<span id="11"><sub>11</sub> e diziendoles estas palavras esforçolos de guisa que los fizo tornar, e fueron estonce vençudos los de Çamora y embarrados dentro en la villa. E Scipion cuando esto vio, fue muy liedo, ca tovo que Dios le avie fecho mayor mercet e mayor bien que a ninguno de los otros que fueran enviados contra los de Çamora, e por end semejol que era seso de guardar su onra e non quiso que los suyos combatiessen la villa.</span>
<span id="12"><sub>12</sub> Mas andudo toda la cibdat enderredor e catola toda e fizo carcavas en aquellos logares por o entendio que podrien salir a fazer daño en la su huest;</span>
<span id="13"><sub>13</sub> e la carcava era de diez pies en ancho e de veynt en alto, e fizo sobrella tapias a manera de muro e torreziellas espessas o soviessen ballesteros e omnes que la guardassen, de guisa que si los de la villa quisiessen salir a ellos que siempre recibiessen daño,</span>
<span id="14"><sub>14</sub> e cuando los de la hueste quisiessen cometer a los de dentro que lo pudiessen fazer en so salvo e a su mejoria.</span>
<span id="15"><sub>15</sub> E cuando esto ovo fecho, tovo los de la villa tan apremiados que de ninguna parte non podien salir ni entrar ni avien viandas.</span>
<span id="16"><sub>16</sub> E desque assi estudieron cercados luengo tiempo, fueron muy quexados de fambre de manera que lo non podien ya sofrir e troxieron pleytesia con los romanos que se les darien sol que fuessen seguros que avrien dellos buena mercet e si no que lidiarien con ellos tantos por tantos, o aun que fuessen mas los romanos e si ellos fuessen vençudos que les dexarien la villa en paz e si no que los descercassen e se fuessen.</span>
<span id="17"><sub>17</sub> Mas Scipion, que era muy sabidor de guerra entendiendo la mejoria que avie sobrellos e com estava muy cerca de conquerillos, nos quiso acoger a pleytesia ninguna quel moviessen, mas esforçosse a fazelles cuanto mal pudo.</span>
<span id="18"><sub>18</sub> E los çambranos cuando se vieron desesperados que los romanos non querien aver pleyto ninguno con ellos e d'otra parte que eran muy cuytados de fambre, buscaron estonce carrera por o pudiessen aun mas sofrir de guisa que oviessen derecho de sos enemigos o muriessen a guisa de buenos por armas e no de hambridos.</span>
<span id="19"><sub>19</sub> E sobresto assacaron de fazer un bever de trigo cocho e d'otras cosas que los escalentava e les tollie la fambre, e aun semejavales que les arreziava los coraçones; e a aquel bever llamavanle celia,</span>
<span id="20"><sub>20</sub> y este nombre tomaronle del latin, que es cuemo manera de cosa que escalienta.</span>
<span id="21"><sub>21</sub> E des que lo ovieron fecho, usaronlo a bever algunos dias e depues salieron lidiar con los romanos, e fue un dia la lit entrellos muy fuerte de guisa que en cabo los romanos no lo pudieron sofrir e ovieronse de vencer.</span>
<span id="22"><sub>22</sub> Mas Scipion, que era so cabdiello, començolos a traer mal e a denostallos diziendoles que no eran omnes pues que fuyen ante los vençudos e que tenien cuemo por muertos.</span>
<span id="23"><sub>23</sub> E diziendoles estas palabras e otras muchas e conortandolos, fizoles tornar e firieron en los de Çamora e mataron a todos los mejores omnes e a los que mas valien d'armas.</span>
<span id="24"><sub>24</sub> Pero los otros que fincaron començaronse a acoger a la villa non descabdelladamientre, mas todos en uno, e los suyos que y perdieran de muerte sol no los quisieron levar faziendo cuenta dessi mismos que eran ya desesperados pora morir.</span>
<span id="25"><sub>25</sub> E desque fueron dentro en la cibdat cerraron las puertas e dieron fuego a toda la villa, e los unos se mataron con sus armas mismas, e los otros con poçon que bevieron, los otros quemaronse en el fuego.</span>
<span id="26"><sub>26</sub> E de guisa se destruyeron entre si que no escapo ninguno dellos ni de cuantas cosas buenas en la villa avie, que todas se quemaron assi que no fallaron los romanos ni señal de ninguna cosa que pudiessen enviar a Roma sino segurança que nunca les vernie mal ninguno d'aquel logar por que era todo destroido.</span>
