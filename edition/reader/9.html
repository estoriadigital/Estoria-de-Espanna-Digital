<span class="chapter">9</span>
<span class="rubric">De las villas que poblo Hercules en España.</span><br />
<span id="1"><sub>1</sub>Ya oyestes desuso cuemo Caco fue vençudo y Hercules segudol fasta Moncayo, o el solie morar, e andandol buscando por aquella tierra, semejol muy buena e por end poblo una cibdat al pie de Moncayo d'unas yentes que vinieran con el de Grecia:</span>
<span id="2"><sub>2</sub> los unos eran d'una tierra que dizien Tiro, los otros d'otra que dizien Ausona, e por esso puso nombre a la villa Tirasona, e oy en dia le llaman Taraçona.</span>
<span id="3"><sub>3</sub> E pues que esto ovo fecho, començo d'ir conquiriendo tod aquella tierra fasta que llego a un logar quel semejo que devie poblar, e fizo y una fortaleza e pusol nombre Urgel, que quier dezir en latin tanto cuemo apremiamiento, ca sin falla tod aquella tierra mas la gano el por premia que por amor.</span>
<span id="4"><sub>4</sub> E desque ovo esto fecho, de las diez naves que el troxiera dexara la una de comienço en Caliz e levara las nueve consigo a Galizia, e desi mando que fincassen las ocho alli e quel aduxiessen la novena, e al logar o ella arribo semejol que avie y buen logar de poblar e mando fazer y una villa e pusol nombre Barca Nona, que quier dezir tanto cuemo la novena barca, e agora llamanle Barcilona.</span>
<span id="5"><sub>5</sub> Desque Hercules ovo conquista toda Esperia e tornada en su señorio, ovo sabor d'ir andar por el mundo por las otras tierras e provar los grandes fechos que y fallasse, empero non quiso que fincasse la tierra sin omnes de so linage en manera que por los que el y dexasse fuesse sabudo que el la ganara, e por esso la poblo d'aquellas yentes que troxiera consigo que eran de Grecia e puso en cada logar omnes de so linage; e sobre todos fizo señor un so sobrino que criara de pequeño que avie nombre Espan, y esto fizo el porquel provara por much esforçado e de buen seso, e por amor del camio el nombre a la tierra que ante dizien Esperia e pusol nombre España.</span>
