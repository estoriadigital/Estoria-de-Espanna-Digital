<span class="chapter">57</span>
<span class="rubric">De cuemo esta reyna Dido poplo Cartagena en España.</span><br />
<span id="1"><sub>1</sub>Depues que la reyna Dido ovo poblada la grand cibdat de Cartago en Africa assi cuemo ya oistes, fizola cercar toda de muy grandes torres e muy fuertes muros e de grandes carcavas e fondas e todas las otras cosas por que ella entendio que mas fuerte serie.</span>
<span id="2"><sub>2</sub> E basteciola d'armas e de navios y enriqueciola tanto que todas las otras tierras que eran en Africa tremien antel so nombre, e aun las de Asia e de Europa que eran sobrel mar Mediterraneo;</span>
<span id="3"><sub>3</sub> y esto fue por el grand navio que ella y fizo fazer con que los apremiava a todos, en manera que los unos le pechavan e los otros la ayudavan assi que muy pocos eran aquellos que contra ella senfestavan.</span>
<span id="4"><sub>4</sub> Pero porque esto fazie a muy grand costa de si, semejol que los de la cibdat e de la tierra enderredor quel devien y ayudar, ca tod el tesoro que ella avie aducho que fuera de so marido lo mas dello avie y despendudo e lo al quel fincava no lo querie todo gastar que cayes en pobreza,</span>
<span id="5"><sub>5</sub> e por esso envio por todos los omnes buenos de la tierra e dixoles quel ayudassen en aquello.</span>
<span id="6"><sub>6</sub> Los que vinieran con ella de Tiro dixieron que les plazie, mas los que eran naturales d'Africa, que eran mucho mas que ellos, no lo quisieron fazer, ca dixieron que en su tierra se poblaran e pora si mismos se pecharien e non querien pechar a ella pora metello en so tesoro.</span>
<span id="7"><sub>7</sub> Sobresto fueron tan movudos contra la reyna que ella e los que con ella vinieran temieronse de muerte e ovieron so consejo ella e una partida d'aquellos que la consejavan e quisieranse ir a otra tierra,</span>
<span id="8"><sub>8</sub> e los mas dellos dixieronle que no era con guisa de moverse d'aquel logar que ella avie poblado o estavan ya raygados a menos de saber primero cierto logar o fuesse;</span>
<span id="9"><sub>9</sub> y ella tovo esto por buen consejo.</span>
<span id="10"><sub>10</sub> Y envio much en poridat un so siervo que dizien Carton que, era omne bueno e sesudo y en qui ella se fiava mucho, e diol navios e averes cuanto mester ovo e rogol que fuesse buscar algun logar a tal cual ella avie mester e quel farie bien y mercet por ello.</span>
<span id="11"><sub>11</sub> E Carton ovo respuesta de sos dios que fuesse a España, e alli fallarie lo que demandava.</span>
<span id="12"><sub>12</sub> E fizolo assi e luego que ovo buen tiempo, alço sus velas e fuesse a aquel puerto o fue depues poblada Cartagena.</span>
<span id="13"><sub>13</sub> E cuando vio aquel logar pagosse mucho del e otrossi de la tierra enderredor por que andudo, ca la fallo muy buena e las gentes pocas e flacas de guisa quel semejo que nol contradirien ninguna cosa que y quisiesse fazer.</span>
<span id="14"><sub>14</sub> E con esto tornosse a la reyna e contogelo todo.</span>
<span id="15"><sub>15</sub> Ella cuando lo oyo ovo muy grand plazer ende e quisierase luego ir pora alla,</span>
<span id="16"><sub>16</sub> mas aquellos quel consejaran primero que se non fuesse fasta que sopiesse logar cierto dieronle otrossi por consejo que enviasse a aquel mismo Carton a poblar aquel logar que dizie que fallara tan bueno, e depues que fues poblado que podrie ella ir alla si quisiesse.</span>
<span id="17"><sub>17</sub> Estonce diol navios e todo lo que ovo mester e dixol que fues poblar aquel logar e quel farie ella señalado gualardon por ello.</span>
<span id="18"><sub>18</sub> El fizolo assi cuemo ellal mando e poblo la cibdat e fizola muy grand e muy noble, mas nol quiso poner nombre fasta que non gele pusiesse su señora, e pues que esto ovo fecho fuesse pora ella.</span>
<span id="19"><sub>19</sub> E Dido cuandol vio e sopo lo que avie fecho fue ende muy lieda,</span>
<span id="20"><sub>20</sub> e por la promessa quel avie fecho quel darie gualardon señalado, fizol libre e aun le fizo mas onra quel metio en poder todos sos tesoros porque fallo que despendiera bien lo quel diera.</span>
<span id="21"><sub>21</sub> E porque en latin dizen ingenuo por ell omne libre e a el dizien Carton, puso ella nombre a aquella cibdat Cartagena.</span>
<span id="22"><sub>22</sub> E luego que esto ovo fecho, guiso so navio pora irse pora alla,</span>
<span id="23"><sub>23</sub> e cuando los de la tierra lo sopieron, pesoles muy de coraçon, ca tovieron que dirien los omnes que por alguna traicion que ellos fizieran se iva.</span>
<span id="24"><sub>24</sub> E vinieron todos a ella con grand llanto e vestidos de duelo e pidieronle mercet que se non fuesse ni los desamparasse, ca si no ellos hermarien la tierra e ir sien con ella, ca non querien fincar con mal prez;</span>
<span id="25"><sub>25</sub> e tanto la rogaron yl pidieron mercet por que ovo de fincar.</span>
<span id="26"><sub>26</sub> Y ella ovo so consejo que enviasse a aquel Carton con yentes e con navios de guisa que guardasse aquella cibdat, y el fizolo assi e fue a Cartagena e gano della toda la otra tierra enderredor e metiola so su señorio.</span>
<span id="27"><sub>27</sub> Mas agora dexa aqui el estoria de fablar desto e torna a contar de cuemo murio la reyna Elisa Dido.</span>
