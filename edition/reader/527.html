<span class="chapter">527</span>
<span class="rubric">De como el rey Bamba priso cuatro castie de los que se le alçaran con Paulo, e fueron y presos el duc Ranosindo e Ildigiso e otros muchos de los traydores.</span><br />
<span id="1"><sub>1</sub>Despues desto saliosse el rey Bamba de Gironda con su hueste bien guisada e vino a un castiello que yaze en el Mont Pireneo que a nombre Collibie; e a en aquel castiello buen puerto de mar e seguro pora estar y naves, e en esta mar se acaba el Mont Pireneo.</span>
<span id="2"><sub>2</sub> E el rey gano luego aquel castiello e otros que son y cerca que an nombre Voltorereyra e Libia.</span>
<span id="3"><sub>3</sub> E en estos castiellos avie grand abondamiento de oro e de plata e de paños de sirgo e de mucho otro bien, e los de la hueste tomaronlo todo e partieronlo entre si.</span>
<span id="4"><sub>4</sub> Mas el buen princeps Bamba non les quiso ende tomar ninguna cosa pora si,</span>
<span id="5"><sub>5</sub> e por esto que ell alli fizo amaronle mucho todos e avien muy grand sabor de servirle.</span>
<span id="6"><sub>6</sub> Mas cuando el rey vino al castiello de Libia, que es cabeça de Cerretaña, Jacinto ell obispo de Elna que estava y quisieragelo amparar con ayuda de Aragisclo, que era y con ell otrossi, mas non pudo, ca priso el rey el castiello e a ell otrossi, e Aragisclo fuxo.</span>
<span id="7"><sub>7</sub> Luego empos esto envio el rey dos cabdiellos con una partida de su huest al castiello que dizen Closura, e los del castiello començaron de lidar e ampararse, mas toda via al cabo fueron presos.</span>
<span id="8"><sub>8</sub> E prisieron y al duc Ranosindo e a Ildigiso con grand compaña de los traydores que se ayuntaran alli pora ampar el castiello,</span>
<span id="9"><sub>9</sub> e levaronlos presos, las manos atadas atras, e presentaronlos al rey.</span>
