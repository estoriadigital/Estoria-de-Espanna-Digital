<span class="chapter">428</span>
<span class="rubric">De cuemo Hernac rey de los ugnos fue vençudo e salio Ardarico el rey de los Gepidas de so el su señorio.</span><br />
<span id="1"><sub>1</sub>Aquel año mismo en que esto contecio començo Ardarico rey de los gepidas, que era vassallo rey de los hugnos segund que a dessuso contado la estoria, a negalle vassallage e a non querer dalle las parias que solie dar a su padre el rey Atila.</span>
<span id="2"><sub>2</sub> E sobresto el rey Hernac fizo guisar sus huestes e fu sobrel,</span>
<span id="3"><sub>3</sub> e el rey Ardarico cuemo era muy sesudo e muy sabidor de guerra, venciolo e mato treynta mil de los hugnos e libro de servidumbre a si e a toda su gente.</span>
<span id="4"><sub>4</sub> E por exiemplo deste començaron d'alli adelante todas las otras gentes que el rey Atila conquiriera, segund que a desuso contado la estoria, a guerrear contra los ugnos por salir del su señorio.</span>
<span id="5"><sub>5</sub> E aquel año otrossi murio ell emperador Marciano, e fue Leo alçado por emperador e regno diziseys años.</span>
