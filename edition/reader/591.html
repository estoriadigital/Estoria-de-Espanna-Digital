<span class="chapter">591</span>
<span class="rubric">De las conquistas que fizo el rey don Alfonsso el Catolico.</span><br />
<span id="1"><sub>1</sub>Despues de la muerte del rey Fafila regno empos el el primero don Alfonsso al que dixieron Catolico, yerno del rey don Pelayo, XIX años.</span>
<span id="2"><sub>2</sub> E el primero año del su regnado fue en la era de sietecientos e setaenta e dos cuando andava ell año de la encarnacion en sietecientos e treynta e cuatro, e el dell imperio de Leo en veyntiuno e el del papa Gregorio en siete e el de Carlos en dizisiete e el de Isca amiramomellin en ocho e el de los alaraves en catorze.</span>
<span id="3"><sub>3</sub> Este rey don Alfonsso fue llamado por sobrenombre Catolico porque guardo bien e fielmientre los mandados de la fe catolica e avivo e esforço todos los cristianos por sus buenos exiemplos en guardar la santa ley.</span>
<span id="4"><sub>4</sub> E por esto que el fazie era mucho amado de todos, e cuando ovo de regnar plogoles mucho con el.</span>
<span id="5"><sub>5</sub> Este don Alfonsso fue fijo del duc don Pedro de Cantabria assi como dixiemos ya,</span>
<span id="6"><sub>6</sub> e ovo un hermano a que dixieron Fruela; e vinie el duc don Pedro del liñage del muy noble rey Recaredo.</span>
<span id="7"><sub>7</sub> Este rey don Alfonsso en uno con su hermano don Fruela lidio muchas vezes con los moros, e venciolos siempre e gano muchas cibdades de las que ellos tenien e tornolas en poder de los cristianos,</span>
<span id="8"><sub>8</sub> e las unas bastecio e retovo, e las otras derribo porque non tenie omnes con que las amparasse;</span>
<span id="9"><sub>9</sub> e las que retovo fueron estas: en Galizia Luego e Tuy, en Asturias Astorga, e en la descendida de las montañas Leon, o vencio el don Pelayo a los moros;</span>
<span id="10"><sub>10</sub> e porque en esta cibdad moravan los moros mas que en otro logar fue dicha cibdad real e cabeça del regno.</span>
<span id="11"><sub>11</sub> Esse año vino el rey Carlos dessouno con Luytprando rey de los bulgaros a una cibdad que es en las Galias que tenien moros a que dizen Arelato avien ya oido los grandes fechos que Carlos fiziera, temieronse mucho dell e nol osaron alli antender, e desampararon la cibdad e fuxieron.</span>
<span id="12"><sub>12</sub> Despues desto priso otras cibdades muchas que eran en la Galia que los moros tenien y que tomaran por fuerça a los godos.</span>
<span id="13"><sub>13</sub> Assi como dezimos libro Carlos con la ayuda de Dios e de los franceses las Galias de los moros, los que avien presa toda Asia e muy grand partida de Europa.</span>
<span id="14"><sub>14</sub> Esse año otrossi pues que Mammen, el de que dixiemos ya, llego a Cordova, non pudo luego fallar a Alhaytam, mas pero non tardo esto mucho,</span>
<span id="15"><sub>15</sub> ca luego a pocos de dias lo fallo e prisol, e fizol açotar muy mal e echarle en carcel;</span>
<span id="16"><sub>16</sub> despues fizol messar la barva e raer la cabeça e ponerle sobre un asno las manos atadas atras preso de grandes cadenas, e mandol açotar por toda la villa.</span>
<span id="17"><sub>17</sub> E despues que todos estos escarnios le ovieron fechos mandol echar de cabo en la carcel e y murio.</span>
<span id="18"><sub>18</sub> E regno ell en su logar mas nol duro mucho,</span>
<span id="19"><sub>19</sub> e despues del regno Mahemat Aven Abdalla dos meses.</span>
