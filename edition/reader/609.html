<span class="chapter">609</span>
<span class="rubric"> De la batalla de Carlos e de Bramant e de como murio Bramant.</span><br />
<span id="1"><sub>1</sub>Estando los frances en grand cueta e en grand periglo e en guisa que se querien ya vencer, desperto del dormir ell infant don Maynet</span>
<span id="2"><sub>2</sub> e cuando non vio ningun omne en tod el palacio, maravillosse mucho que podrie seer e sospecho quel avien sus vassallos muy aina traido e vendido por dineros.</span>
<span id="3"><sub>3</sub> E començo de quexarse mucho por ende e nombrar a si mismo e al padre e a la madre quel engendraran.</span>
<span id="4"><sub>4</sub> Galiana, que seye en somo dell adarve, cuandol oyo assi dar vozes e nombrar el padre e la madre e a si mismo, plogol mucho de coraçon</span>
<span id="5"><sub>5</sub> e con grand sabor que ovo de fazerle algun plazer por que amansasse e se pagasse della, guissosse muy bien cuanto ella mas pudo e fuesse poral palacio o ell estava.</span>
<span id="6"><sub>6</sub> Maynet cuando la vio, non se quiso levantar contra ella nin recebirla.</span>
<span id="7"><sub>7</sub> Galiana ovo d'aquello muy grand pesar e dixol: «Don Maynet, si yo sopiesse aquella tierra o dan soldada por dormir, pero que mugier so, irme ia alla morar,</span>
<span id="8"><sub>8</sub> ca semejame que vos non avedes a coraçon de acorrer vuestra compaña que esta maltrecha en el val Somorian o lidian con Bramant.</span>
<span id="9"><sub>9</sub> E digovos que si mio padre sopier que non fustes y que vos non dara buena soldada».</span>
<span id="10"><sub>10</sub> E dixol ell infant. «Don Galiana, si yo toviesse algun cavallo en que cavalgasse e pudiesse aver algunas armas aina los acorreria yo».</span>
<span id="11"><sub>11</sub> E dixol Galiana: «Infant, bien se yo de cual liñage vos, ca vos sodes fijo de Pepino rey de Francia e de la reyna Berta, e a vos dizen Maynet.</span>
<span id="12"><sub>12</sub> E si vos quisieredes fazerme pleyto que me levassedes convusco pora Francia e me fiziessedes cristiana e casasseades comigo, yo vos daria buen cavallo e buenas armas e una espada a que dizen Joyosa que me ovo dado en donas aquel Bramant».</span>
<span id="13"><sub>13</sub> E dixol ell infant: «Galiana, bien veo que e de fazer lo que vos queredes, pero sabelo Dios que a fuerça de mi.</span>
<span id="14"><sub>14</sub> E prometovos por ende que si vos agora guisaredes como avedes dicho que yo vos lieve como pora Francia e vos tome por mugier».</span>
<span id="15"><sub>15</sub> Galiana cuando estol oyo dezir, ovo ende grand plazer e tovo que serie verdad, ca ella lo avie ya visto en las estrellas que assi avie de seer.</span>
<span id="16"><sub>16</sub> Estonces le trexo las armas delant e ayudol ella misma a armar.</span>
<span id="17"><sub>17</sub> E pues que fue armado, cavalgo en un cavallo quel ella dio a que dizien Blanchet, quel oviera dado en donas otrossi Bramant, e fuesse cuanto mas pudo pora los suyos a acorrerlos.</span>
<span id="18"><sub>18</sub> E assi como llego al logar o era la fazienda, fallo un ric omne que avie nombre Aynart, que era su primo cormano del, muy mal ferido;</span>
<span id="19"><sub>19</sub> e el luego quel vio, descendio del cavallo e parosse sobrel muy triste e dixol en llorando:</span>
<span id="20"><sub>20</sub> «Amigo Aynart, yos prometo que oy en este dia vos vengue si Dios me ayuda del que vos esto fizo».</span>
<span id="21"><sub>21</sub> Pues que esto ovo dicho cavalgo a muy grand priessa e fue ferir en los moros llamando «Santiago» e mato segund dizen luego dessa vez doze de los mejores de Bramant e muchos de los otros.</span>
<span id="22"><sub>22</sub> E en tod esto seye Bramant en su tienda, e vino a ell un cavallero quel dixo: «Don Bramant, sepades que un cavallero llego a la fazienda de partes de orient que tantos a ya muertos de los vuestros que non an cuenta».</span>
<span id="23"><sub>23</sub> Bramant cuando lo oyo, armosse muy aina e cavalgo en su cavallo e fuesse pora alla, e a la entrada de su fazienda fallosse con ell infant;</span>
<span id="24"><sub>24</sub> e cuando vio el cavallo que ell oviera dado en donas a Galiana, ovo ende muy grand pesar,</span>
<span id="25"><sub>25</sub> e con la grand ira que ovo, fue ferir luego en Maynet,</span>
<span id="26"><sub>26</sub> mas ell infant como estava ya apercebudo nol dubdo de nada.</span>
<span id="27"><sub>27</sub> E ferironse uno a otro de tan grand poder que las lanças se les crebaron por medio,</span>
<span id="28"><sub>28</sub> e pues que las lanças perdieron, metieron mano a las espadas,</span>
<span id="29"><sub>29</sub> e tan bravamientre se ferien que maravilla era de como lo podien sofrir.</span>
<span id="30"><sub>30</sub> Bramant cuando vio el grand esfuerço dell infant e la muy buena cavalleria, preguntol quien era;</span>
<span id="31"><sub>31</sub> ell infant nombrosse luego e dixol cuyo fijo era.</span>
<span id="32"><sub>32</sub> Ell moro cuando lo oyo, ovo del mayor miedo que antes avie, pero començo de menazarle muy mal e dixol que nunca jamas tornarie a su tierra.</span>
<span id="33"><sub>33</sub> E respondiol ell infant: «Esso que tu dizes en las manos de Dios yaze».</span>
<span id="34"><sub>34</sub> Bramant metio luego mano a la espada que dizien Durendart e fuel dar un colpe tan grand por somo del yelmo que gele tajo a bueltas con una grand cosa de los cabellos de la cabeça e aun grand partida de las otras armas, mas non quiso Dios quel prisiesse en carne.</span>
<span id="35"><sub>35</sub> Deste colpe fue Maynet mucho espantado e llamo a Santa Maria en su ayuda;</span>
<span id="36"><sub>36</sub> desi alço el braço con la espada Joyosa e fuel dar un colpe tan esquivo con ella en el braço diestro que luego gele echo en tierra a bueltas con la espada Durendart.</span>
<span id="37"><sub>37</sub> Bramant cuando se vio tan mal ferido, diosse a foir cuanto mas pudo.</span>
<span id="38"><sub>38</sub> Maynet descendio por la espada Durendart e cavalgo e fue empos el con amas las espadas en mano, matando en aquellos que fallava delante si que de parte de Bramant eran;</span>
<span id="39"><sub>39</sub> e fallo ell alli por mejor la espada que traye que la que ganara del gigant.</span>
<span id="40"><sub>40</sub> E indo empos el alcançol entre Olias e Cabañas,</span>
<span id="41"><sub>41</sub> e assi como llego a ell, alço el braço suso con la espada Joyosa e fuel dar tal colpe con ella de guisa que todo le atravesso e cayo en tierra muerto.</span>
<span id="42"><sub>42</sub> Ell infant descendio luego del cavallo e fuel tomar la vayna de la espada Durendart e las otras armas</span>
<span id="43"><sub>43</sub> e cortol la cabeça e atola del petral, ca la querien dar en donas a Galiana.</span>
<span id="44"><sub>44</sub> Desi cavalgo en su cavalo e tomo por la rienda ell otro que fuera de Bramant, e tornosse pora los suyos.</span>
<span id="45"><sub>45</sub> Los de parte de Bramant cuando se viron sin señor, desamparon el campo e fuxieron;</span>
<span id="46"><sub>46</sub> los franceses cogieron estonces el campo e fallaron y mucho oro e mucha plata e muchas ricas tiendas, e tornaronse pora Toledo ricos e onrados.</span>
