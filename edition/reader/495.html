<span class="chapter">495</span>
<span class="rubric">De como Mahomat priso a los coraxinos e de lo que mando fazer a los moros.</span><br />
<span id="1"><sub>1</sub>Andados cuatro año del regnado del rey Sisebuto, que fue en la era de seys cientos e cincuaenta e siete e cuando andava ell año de la encarnacion en seyscientos e dizenueve año e el dell imperio de Eraclio en onze, e pues que Mahomat ovo estado en Yatrib cinco años como avemos dicho, saliosse ende e vinosse pora Meca.</span>
<span id="2"><sub>2</sub> Mas porque los coraxinos que aoravan los idolos aun tenien la mayor parte de la villa de Meca, non osava ell andar por la villa si non muy encubiertamientre e muy omildoso, de guissa que non quiso por un tiempo fazer nin dezir ninguna cosa que por profeta fuesse el tenudo nin coñoçuda.</span>
<span id="3"><sub>3</sub> Desi saliosse d'alli e fuesse de cabo pora Yatrib, e allego muy grand poder de yentes assi de sus parientes como d'otros.</span>
<span id="4"><sub>4</sub> E pues que se el vio bien apoderado, dio tornada pora Meca e entro muy bravamientre en la villa villa e priso por fuerça a los coraxinos e a todos los que del su liñage eran.</span>
<span id="5"><sub>5</sub> Desi començolos de su palabra e dixoles como en desden: «¿Que vos fare agora».</span>
<span id="6"><sub>6</sub> E ellos dixieronle: «Lo que vos tovieredes por bien, ca sodes franc e cortes».</span>
<span id="7"><sub>7</sub> Ell estonces perdonolos luego e soltolos, e ellos d'alli adalant fueronle siempre omildosos e obedientes.</span>
<span id="8"><sub>8</sub> Despues desto mando Mahomat que subiesse un moro en las torres o las campanas de los cristianos solien estar, e que en logar de campana que diesse y vozes e llamasse a todos aquellos que de la su secta eran pora venir a la oracion assi como oy en dia vedes aun que fazen.</span>
<span id="9"><sub>9</sub> Otrossi mando que en el mes que los moros llaman Ramadan que ayunassen y treynta dias, e otros treynta en el mes que dizen ellos Almoharran; e este es el mes de juño,</span>
<span id="10"><sub>10</sub> mas los moros non cuenta los meses si non por la luna, e por esso nos non podemos dezir por ende el mes nin el tiempo señaladamientre.</span>
<span id="11"><sub>11</sub> E los moros por fazer plazer a Mahomat fizieron mezquita d'aquella casa o el naciera a onra del.</span>
