<span class="chapter">420</span>
<span class="rubric">Del rey Uvalia e de las batallas que vencio en España e de la su muerte.</span><br />
<span id="1"><sub>1</sub>Depues de la muerte de Sigerigo alçaron los godos a Uvalia por rey, e el primer año del su regno fue e a veynt e uno dell imperio de Honorio e a ocho del de Teodosio en la era de cuatrocientos e LVI; e regno veynt e dos años.</span>
<span id="2"><sub>2</sub> E fizieronlo los godos so princep por razon de guerrear con el e aver batallas contra las otras yentes;</span>
<span id="3"><sub>3</sub> mas el mas se pagava de paz que de guerra, e luego que començo a regnar, puso so amor con ell emperador Honorio</span>
<span id="4"><sub>4</sub> e firmo sus pazes con el et diol a Placidia su hermana muy onradamientre, aquella que levaran de Roma presa los godos;</span>
<span id="5"><sub>5</sub> e prometio all emperador que toda via serie en ayuda de los romanos.</span>
<span id="6"><sub>6</sub> E desi a veyntisiete años dell imperio de Honorio e a catorze del de Teodosio e en la era de cuatrocientos e sessenta e dos, e envio rogar a Constancio patricio a Uvalia quel fuesse ayudar a las Españas por razon del amor que avie con los romanos.</span>
<span id="7"><sub>7</sub> E fue Uvalia alla e fizo grandes mortandades en las gentes estrañas que la señoreavan, cuemo a desuso contado la estoria;</span>
<span id="8"><sub>8</sub> e vencio e quebranto por batalla en la provincia de Guadalquevir a los uvandalos e a los silingos et a los alanos, que podrien mas que los uvandalos e los suevos, e de guisa los astrago e los desfizo que mato a Athazo so rey,</span>
<span id="9"><sub>9</sub> e non se atrevieron a dezir que regno avien.</span>
<span id="10"><sub>10</sub> E acogieronse a Gunderigo rey de los uvandalos, que era en Galizia, e dieronsele por suyos,</span>
<span id="11"><sub>11</sub> et ayuntaronse todos otra vez e ensayaron de lidiar con Uvalia;</span>
<span id="12"><sub>12</sub> mas non pudieron sofrir el so poder et fue vençudo Gunderigo e los uvandalos, segund que a desuso contado la estoria, de manera que ovieron a dexar España e a passar a Africa.</span>
<span id="13"><sub>13</sub> E venciendo Uvalia en las Españas desta guisa e fincando end con grand prez e grand exaltamiento, tornos a Tolosa.</span>
<span id="14"><sub>14</sub> E por que segudo los enemigos dell imperio e dexo libradas dellos estas provincias cuemo prometiera, diol ell emperador por suya la segunda Gascoña, que es desdel rio que llaman Garona fasta'l otro que a nombre Charanta, en gualardon de las batallas que venciera, e otras provincias e cibdades yacuantas con ella.</span>
<span id="15"><sub>15</sub> E en cuanto aquesto fue cumplieron los ostrogodos los cuaraenta años que visquieron sin rey so el señorio de los ugnos, e a veyntiun año dell imperio de Teodosio e a cuatro del de Valentiniano el Menor en la era de cuatrocientos e sessenta e nuef, e alçaron por rey entre si a Uvalamer; e regno treynta e un año.</span>
<span id="16"><sub>16</sub> E deste Uvalamer fue hermano Teudemer el padre de Teuderico, el que fue depues rey de Italia.</span>
<span id="17"><sub>17</sub> Depues desto adolecio Uvalia el rey de los vesegodos en Tolosa e yogo y enfermo luengo tiempo,</span>
<span id="18"><sub>18</sub> e teniendo el en coraçon de passar a Africa si sanasse e echar ende a los uvandalos, murio d'aquella enfermedat.</span>
<span id="19"><sub>19</sub> E por ende cuenta la estoria d'aqui adelant del rey Teuderedo que regno en so logar.</span>
