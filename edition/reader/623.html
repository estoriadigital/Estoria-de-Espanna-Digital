<span class="chapter">623</span>
<span class="rubric"> De la vida del rey don Alfonsso el Casto.</span><br />
<span id="1"><sub>1</sub>Despues que el rey don Vermudo fue muerto, finco el regno en don Alfonsso solo, e esto fue en la era que avemos dicho ante desto de ochocientos e veyntiocho años, cuando andava ell año de la encarnacion en sietecientos e novaenta, e el dell imperio de Costantin en tres.</span>
<span id="2"><sub>2</sub> Este don Alfonsso fue fijo del rey don Fruela,</span>
<span id="3"><sub>3</sub> e seyendo omne de grand vertud e de castidad e de piedad, nunca quiso en toda su vida aver compaña nin allegança con mugier, mas todo su tiempo quiso bevir limpiamientre;</span>
<span id="4"><sub>4</sub> e por ende merecio de seer llamado don Alfonsso el Casto, e este fue el segundo don Alfonsso.</span>
<span id="5"><sub>5</sub> Este rey don Alfonsso ovo muchas lides con moros e siempre vencio.</span>
<span id="6"><sub>6</sub> E pues que los ell ovo de si alongados por muchas lides e batallas, assessego su tierra e sacola del miedo en que antes estava e defendiola muy bien.</span>
<span id="7"><sub>7</sub> Mas agora dexamos aqui de fablar del rey don Alfonsso e contaremos de Issem rey de Cordova.</span>
