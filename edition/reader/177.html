<span class="chapter">177</span>
<span class="rubric">De lo que contecio en el cuarto año. </span><br />
<span id="1"><sub>1</sub>En el cuarto año, que fue a ochocientos e onze años de la puebla de Roma, e que andava la era en novaenta e ocho e ell año de Nuestro Señor en sessaenta, e el regno de Agripa en catorze,</span>
<span id="2"><sub>2</sub> fue assi que ell emperador Nero con su maldat e con su grand orgul mandosse llamar dios por tod el mundo.</span>
<span id="3"><sub>3</sub> E fizo fazer redes d'oro e las cuerdas con que las tirassen de porpola e de seda, e andando el sobrel rio en sus barcos folgando, pescava con ellas.</span>
<span id="4"><sub>4</sub> E aquell año mato a su hermano, e porque lo castigava su madre muy fuerte de todos aquellos males que fazie e dizie, tollol luego cuanta onra e cuanto poder avie e desi echola de su compaña e de su palacio</span>
<span id="5"><sub>5</sub> assi que nol dexo ninguna cosa que despendiesse. E ella amenazavalo mucho, e el con grand miedo que avie de las sus menazas, penso cuemo la matasse,</span>
<span id="6"><sub>6</sub> e provo tres vezes de la matar a pozon, mas cada vegada fallo que avie comido cosas por quel no podie empeecer.</span>
<span id="7"><sub>7</sub> E por ende en el logar o sopo que avie de yazer, fizo asserrar las vigas de manera quel cayessen desuso e la matassen; e sopolo ella e guardosse.</span>
<span id="8"><sub>8</sub> E el pues vio que nol valie todo aquesto, fizola matar; e fallamos que fue a veer el cuerpo della o yazie muerta, e descubriola toda e cataval todos los miembros, e los unos loava por fermosos, los otros denostava porque eran feos, e desi fizola abrir por veer el logar en que el yoguiera.</span>
<span id="9"><sub>9</sub> E entonce otrosi mato a Agripina su mugier, que era hermana de su padre,</span>
<span id="10"><sub>10</sub> e caso con otra que avie nombre Octavia.</span>
<span id="11"><sub>11</sub> E con cobdicia de poder yazer con las mugieres, bañavasse en ungüentos calientes e frios.</span>
<span id="12"><sub>12</sub> E yogo con su hermana e desi matola. Mato otrossi muchos senadores;</span>
<span id="13"><sub>13</sub> e perdio muchas provincias del señorio de Roma.</span>
<span id="14"><sub>14</sub> Desdel cuarto año fasta'l dezeno no fallamos ninguna cosa granada escrita, si no tanto que en el sexto mataron en Jerusalem a sant Yago el Menor el fijo de Alfeo, que era ende obispo;</span>
<span id="15"><sub>15</sub> e en el seteno que cayo un rayo ante la mesa de Nero Cesar, e en ell ochavo murio sant Marcos evangelista.</span>
