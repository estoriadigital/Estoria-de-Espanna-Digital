<span class="chapter">565</span>
<span class="rubric">De como los moros entraron en España la segunda vez.</span><br />
<span id="1"><sub>1</sub>Andados tres años del regnado del rey Rodrigo, que fue en la era de sietecientos e cincuaenta e dos, e cuando andava ell año de la encarnacion en sietecientos e catorze, e el dell imperio de Leo en uno, e envio Ulid rey de los alaraves por Muça que fuesse a ell a tierra de Afriquia o ell era,</span>
<span id="2"><sub>2</sub> e Muça fue alla e dexo en tierra de Africa por señor en su logar a Tarif Abenciet, que era tuerto dell un ojo, e mandol Muça que ayudasse al cuende Julian yl mostrasse amiztad.</span>
<span id="3"><sub>3</sub> Este Tarif dio al cuende Julian doze mill omnes pora todo fecho,</span>
<span id="4"><sub>4</sub> e el cuende pasolos aquend mar ascondudamientre en naves de mercaderos pocos a pocos por tal que gelo non entendiessen.</span>
<span id="5"><sub>5</sub> E pues que fueron todos passados a España, ayuntaronse en un mont que oy dia lieva nombre d'aquel moro, e dizenle en aravigo Gebaltarif e los cristianos Gibaltar, ca Gebel en aravigo tanto quiere dezir como monte; e esta passada fue en el mes que dizen en aravigo Regel.</span>
<span id="6"><sub>6</sub> E el rey Rodrigo cuando lo sopo envio contra ellos un su sobrino que avie nombre Yeñego con grand poder, e lidio con los moros muchas vezes, mas siemprel vencien e al cabo mataronle, e d'alli adelante tomaron los moros atrevimiento e esfuerço.</span>
<span id="7"><sub>7</sub> El cuende Julian guiolos por la provincia Betica que es tierra de Sevilla e por la provincia de Luzeña.</span>
<span id="8"><sub>8</sub> La hueste de los godos luego comienço empeço de seer mal andante,</span>
<span id="9"><sub>9</sub> ca por la luenga paz que ovieran desacostumbrandosse d'armas non sabien ya nada de los grandes fechos que los godos fizieran en otro tiempo e eran tornados viles e flacos e covardes e non pudieron sofrir la batalla, e tornaron las espaldas a sus enemigos e non se podiendo amparar nin foir moriron y todos.</span>
<span id="10"><sub>10</sub> Esto fecho, tornaronse Tarif e el cuende Julian a Africa a Muça, que era ya y,</span>
<span id="11"><sub>11</sub> e el cuende Julian fue d'alli adelante tenido entre los moros por bueno e leal por aquello que avie fecho, ca tenien quel avien ya provado.</span>
