<span class="chapter">499</span>
<span class="rubric">De como el rey Sisebuto fizo concilio en Sevilla e de como lidio con los romanos.</span><br />
<span id="1"><sub>1</sub>Andados seys años del regnado del rey Sisebuto, que fue en la era de seyscientos e cincuaenta e nueve, e cuando andava ell año de la encarnacion en seyscientos e veyntiuno, e el dell imperio de Eraclio en catorze, este rey Sisebuto fizo concilio en Sevilla sobre razon d'una heregia que se moviera d'unas yentes que dizien acefalos.</span>
<span id="2"><sub>2</sub> E era estonces arcobispo del logar sant Esidro; e un obispo que era d'aquellas yentes e defendie aquella heregia fue en aquel concilio e venciol sant Esydro por derecha razon e tirol del yerro en que estava.</span>
<span id="3"><sub>3</sub> Este rey Sisebuto era mucho esforçado en la faziendas e dava siempre buenos castigos a sus yentes por que lo fuessen otrossi.</span>
<span id="4"><sub>4</sub> E por que las Asturias se le alçaran e non se le querien render, envio alla su cavalleria que guerreassen la tierra e la astragassen;</span>
<span id="5"><sub>5</sub> los asturianos cuando aquello viron tornaronse luego e metieronse so el señorio del rey Sisebuto.</span>
<span id="6"><sub>6</sub> Despues desto priso los montes Rucones, que son mucho altos a demas e cerrados de cada part, e metio todos los que en ellos moravan so el su señorio.</span>
<span id="7"><sub>7</sub> E lidio con los romanos dos vezes e venciolos e prisoles muchas villas, e despues que los ovo vençudos tan grand fue la su piedad que dio muchas de los que tenie presos a sus señores por aver quel davan, e aquell aver mandavalo el guardar pora sacar captivos.</span>
<span id="8"><sub>8</sub> Empos esto començo a cimentar la eglesia de santa Locadia de Toledo de muy buena obra.</span>
<span id="9"><sub>9</sub> Este rey era bien razonado e de buena palabra e era muy entendudo en letras e muy sabidor de juyzio; e con tod esto era muy piadoso e bueno e defendie bien sus yentes e su regno e vencio muchas lides,</span>
<span id="10"><sub>10</sub> e andando sobre mar crebanto muchas tierras assi que los godos ligeramientre las pudieron ganar.</span>
<span id="11"><sub>11</sub> Del seteno año del regnado del rey Sisebuto non fallamos ninguna cosa que de contar sea que a la estoria pertenesca.</span>
