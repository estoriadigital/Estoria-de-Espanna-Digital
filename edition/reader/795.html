<span class="chapter">795</span>
<span class="rubric">Capitulo IIIº Del rey Garci Yñegez e de como nacio su fijo don Sancho e vencio a los moros en Pamplona.</span><br />
<span id="1"><sub>1</sub>Cuando murio Yeñego Ariesta, regno su fijo Garci Yeñeguez,</span>
<span id="2"><sub>2</sub> que fue muy franco e ardit e usava de armas cada dia.</span>
<span id="3"><sub>3</sub> Et un dia estava el segurado en una aldea que dizen Alatumba non se guardando de nada, vinieron los moros sin sospecha e mataronle</span>
<span id="5"><sub>5</sub> e a la reyna doña Urraca su muger, que vinie de linage de los reyes godos e era preñada, e dieronle una lançada por el vientre.</span>
<span id="6"><sub>6</sub> Mas luego que lo sopieron los cristianos, vinieron e segudaron los moros,</span>
<span id="7"><sub>7</sub> e la reyna que estava en ora de finar pario un fijo assi como plogo a Dios</span>
<span id="8"><sub>8</sub> por la ferida de la lançada,</span>
<span id="9"><sub>9</sub> e pensaron del assi como las mugeres suelen pensar de las criaturas cuando nacen,</span>
<span id="10"><sub>10</sub> e escapo a vida por maravilla;</span>
<span id="11"><sub>11</sub> e ovo despues nombre</span>
<span id="12"><sub>12</sub> Sancho Garcia,</span>
<span id="13"><sub>13</sub> e la madre murio luego.</span>
<span id="14"><sub>14</sub> Et un omne de alta guisa que en tiempo de Yenego Ariesta se allegara al rey don Garcia, tomo entonces el niño e fizol criar muy bien;</span>
<span id="15"><sub>15</sub> e pues que fue mancebo, sallio mucho ardit e atrevudo, e regno en lugar de su padre el rey don Garcia.</span>
<span id="16"><sub>16</sub> E aquel su amo quel criara era noble e poderoso e sesudo, e consejaval entonces que puñasse en fazer grandes fechos</span>
<span id="17"><sub>17</sub> e ayudaval en ello cuanto mas podie a guisa de omne leal,</span>
<span id="18"><sub>18</sub> e casol con una dueña de linage de reyes de los godos que avie nombre doña Toda.</span>
<span id="19"><sub>19</sub> Este rey don Sancho morava en Cantabria,</span>
<span id="20"><sub>20</sub> e guerreava d'alli e quebrantava muy fuerte a los moros,</span>
<span id="21"><sub>21</sub> e metio Oca e Tudela bien fasta Husea todo so el su señorio;</span>
<span id="22"><sub>22</sub> e aun conquirio Aragon e las montañas.</span>
<span id="23"><sub>23</sub> Et ovo en esta su muger doña Toda un fijo e IIII fijas;</span>
<span id="24"><sub>24</sub> e al fijo dixeron don Garcia el Tembloso</span>
<span id="25"><sub>25</sub> e a las fijas a la una doña Urraca e a la otra doña Sancha et a la otra doña Maria e a la otra doña Blasquita.</span>
<span id="26"><sub>26</sub> Et caso a doña Urraca con el rey don Alfonso de Leon,</span>
<span id="27"><sub>27</sub> e ovieron un fijo a que dixeron el infante don Ordoño.</span>
<span id="28"><sub>28</sub> A doña Sancha caso con el rey don Ramiro,</span>
<span id="29"><sub>29</sub> e a doña Blasquita caso con el conde don Nuño de Vizcaya.</span>
<span id="30"><sub>30</sub> Et en verdat las yentes de Cantabria eran a aquella sazon muy ligeras, e non davan nada por aguas nin por ivierno, ca lo avien usado ya mucho a demas.</span>
<span id="31"><sub>31</sub> Et acaecio assi una vez en el tiempo de ivierno que los moros vinieron quebrantar Pamplona,</span>
<span id="32"><sub>32</sub> e el rey don Sancho estando allend de los puertos de Rançasvalles,</span>
<span id="33"><sub>33</sub> pesol mucho de coraçon cuando lo oyo</span>
<span id="34"><sub>34</sub> e metiosse a grant peligro por las nuevas que eran muy grandes en las montañas.</span>
<span id="35"><sub>35</sub> E cuando vio que non podrie passar en otra guissa, fizo avarcas de cueros cruos en logar de çapatos para si e pora todas sus compañas e passo los puertos de noche por medio de la nieve sin daño ninguno que y recibiesse, pero con lazerio;</span>
<span id="36"><sub>36</sub> e por essol dixieron despues Sancho Avarca,</span>
<span id="37"><sub>37</sub> e aun algunos del su linage que vinieron despues del an nombre Avarca.</span>
<span id="38"><sub>38</sub> E cuando fue en la mañana, firio en los moros que tenien cercada la cibdad e mato y dellos tantos que apenas escapo que el mandado pudiesse dezir en su tierra,</span>
<span id="39"><sub>39</sub> e por tal de meter coraçon a su yente que diessen guerra a los moros a las vezes entrava en las lides de cavallo</span>
<span id="40"><sub>40</sub> e a las vezes de pie con los peones.</span>
<span id="41"><sub>41</sub> E fazie castiellos en las sierras</span>
<span id="42"><sub>42</sub> e a las vezes por guerra, a las vezes a furto, e gana muchos castiellos de los moros.</span>
<span id="43"><sub>43</sub> E andando con sus avarcas calçadas con los peones, gano muchos logares en Campertania –esta es tierra de Logroño–</span>
<span id="44"><sub>44</sub> e en Celtiberia, que es riberas de Ebro,</span>
<span id="45"><sub>45</sub> que oy en dia son dichos de Sancho Avarca; e aun agora es nombrado el rey don Sancho Avarca.</span>
<span id="46"><sub>46</sub> E assi sopo el refrenar e alongar los moros de su regno por que en todos sus dias siempre estido segura la tierra.</span>
