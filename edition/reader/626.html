<span class="chapter">626</span>
<span class="rubric">De como Çulema e Abdalla passaron a tierra de España e lidiaron con Alhacam rey de Cordova.</span><br />
<span id="1"><sub>1</sub>Andando aquel quinzeno año del regnado del rey don Alfonsso el Casto, Abdalla e Çulema los hermanos de Issem, los que se pasaran a allend mar con miedo dell hermano assi como dixiemos ya ante desto, cuando oiron dezir que era muerto e que regnava su fijo Alhacam en su logar, pensaron en comol podrien toller el regno luego en su comienço por quexa que avien de encrobir la fama de como fuxieran.</span>
<span id="2"><sub>2</sub> E metieronse luego en naves e passaran a España,</span>
<span id="3"><sub>3</sub> e luego que llegaron, començaron de guerrear la tierra cuanto mas pudieron por toller el regno a su sobrino si pudiessen.</span>
<span id="4"><sub>4</sub> E aquell Abdalla, que por sobrenombre fue llamado d'alli adelant Valentino, metiosse en Valencia con grand poder de moros e alçosse y.</span>
<span id="5"><sub>5</sub> E Çulema su hermano tornosse de cabo a allend mar e fuesse pora Tanjar e allego y muy grand cavalleria de moros,</span>
<span id="6"><sub>6</sub> e pues que se vio bien apoderado, passo aquend mar e fuesse pora Valencia a su hermano.</span>
<span id="7"><sub>7</sub> E d'alli salien ellos amos a dos e guerreavan muy a menudo a su sobrino Alhacam;</span>
<span id="8"><sub>8</sub> e al cabo aviendo ellos un dia su batalla muy fuerte con el, ovieron de seer vençudos, e murio y Çulema.</span>
<span id="9"><sub>9</sub> Abdalla cuando vio all hermano muerto e todos los otros perdidos, desamparo el campo e fuxo a guisa de malandant e a[..]giosse a Valencia,</span>
<span id="10"><sub>10</sub> e finco dessa vez mal e desonradamientre un grand tiempo en Valencia sin compaña e sin cavalleria ninguna que oviesse.</span>
<span id="11"><sub>11</sub> Mas agora dexa la estoria de fablar desto e torna a contar del rey don Alfonsso.</span>
