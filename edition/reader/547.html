<span class="chapter">547</span>
<span class="rubric">De como Erurigo dio yervas empoçoñadas al rey Bamba por matarle.</span><br />
<span id="1"><sub>1</sub>Andados nueve años del regnado del rey Bamba, que fue en la era de syetecientos e veyntidos, e cuando andava ell año de la encarnacion en seyscientos e ochaenta e cuatro, e el dell imperio de Justiniano en dos,</span>
<span id="2"><sub>2</sub> aportaron dozientos e setaenta naves de alaraves en tierra de España, pero que non diz en cual logar;</span>
<span id="3"><sub>3</sub> e corrieron la tierra e fizieron grand daño e grand mortandad en ella.</span>
<span id="4"><sub>4</sub> Mas luego que lo sopo el buen rey Bamba, envio alla corriendo su hueste e prisieron las naves e a ellos con ellas,</span>
<span id="5"><sub>5</sub> e quemaron las naves e metieron la mayor parte de los alaraves a espada e los otros levaron cativos, e tornaronse desta guisa por al rey Bamba con prez e con onra.</span>
<span id="6"><sub>6</sub> En tiempo del rey Cindasvindo, que fue mucho d'ante que el rey Bamba, viniera de Grecia un ric omne que avie nombre Ardavaste, e echaral de Grecia su señor ell emperado,r e el saliosse por mar e aporto en España.</span>
<span id="7"><sub>7</sub> E el rey Cindasvindo recibiol muy bien e onradamientre e casol con una su sobrina, e ovo en ella un fijo que dixieron Ervigio;</span>
<span id="8"><sub>8</sub> este Ervigio fue criado en palacio e despues a tiempo fue alçado cuede.</span>
<span id="9"><sub>9</sub> E pues que murio el rey Cindasvindo e su fijo Recesvindo, embravecio este Ervigio e creciol orgull,</span>
<span id="10"><sub>10</sub> e desi penso en cual guisa podrie fazer mal a furto al rey Bamba, e metiol una yerva empoçoñada en el vino que avie de bever, e luego que el rey bevio d'aquel vino, perdio la memoria.</span>
<span id="11"><sub>11</sub> Ell arçobispo don Quirigo e los altos omnes del palacio cuando assi viron al rey sin memoria e non sopieron por que, fizieronle a grand priessa confessar por que tan buen señor e rey de tal vertud non moriesse sin confession,</span>
<span id="12"><sub>12</sub> e el rey fizolo muy de grado e mando quel metiessen en orden, e desi recibio luego ell abito e metiosse en el monesterio en la villa que dizen Pampliga; e dizen que yentes e cuedan que yaze y enterrado.</span>
<span id="13"><sub>13</sub> Este buen rey Bamba, rey de vertud, regno nueve años e despues en el monesterio visco siete años.</span>
<span id="14"><sub>14</sub> Esse año otrossi murio el papa Conon e fue puesto en su logar Sergio el Primero, e fueron con ell ochaenta e dos apostoligos.</span>
