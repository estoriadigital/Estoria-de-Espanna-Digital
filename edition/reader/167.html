<span class="chapter">167</span>
<span class="rubric">De lo que contecio a los veynt e tres años.</span><br />
<span id="1"><sub>1</sub>A los veynt e tres años, en que se cumplieron sietecientos e ochaenta e ocho de la puebla,</span>
<span id="2"><sub>2</sub> cuando andava la era en setaenta e seys e ell año de Nuestro Señor en treynta e ocho, e el regno de Herodes tetrarca en veynt e tres,</span>
<span id="3"><sub>3</sub> avino assi que ell emperador Tiberio por la saña que avie a Herodes Agripa porque no querie aguardar a Tiberio so nieto, fizolo prender e echar en grandes cadenas;</span>
<span id="4"><sub>4</sub> e estando alli preso, faziel el carcelero muchas onras porque era amigo de Gayo.</span>
<span id="5"><sub>5</sub> E un dia estava Herodes arrimado a un arvol verde e pososse un bufo en somo dell arvol, e llegosse un cavallero de Grecia viejo que yazie y preso a Herodes e dixol: «No cuydes que te quiero fablar a losenja, mas dezirte lo que me descubrieron los dioses». E era aquel cavallero muy sabidor d'agüero e dixol:</span>
<span id="6"><sub>6</sub> «Sepas que saldras aina d'aqui e seras alçado en tan grand onra que te avran envidia todos tus amigos; e en aquella bienandança morras e dexaras lo tuyo a tos fijos.</span>
<span id="7"><sub>7</sub> Mas cuando vieres aquesta ave sobre ti otra vez a cinco dias te verna la muerte».</span>
<span id="8"><sub>8</sub> E yaziendo Herodes preso, adolecio ell emperador Tiberio en la cibdat de Capreas e porque vio que morrie envio por todos los nobles omnes de Roma e por Tiberio so nieto e por Gayo su sobrino,</span>
<span id="9"><sub>9</sub> e fizo oracion a los dios e pidioles mercet que diessen ell emperio a aquel que mejor serie; e desi cuemo por suertes puso en so coraçon de lo dar al que ante viniesse a ell otro dia mañana, pero fizolo saber al nieto porque querie mas que lo ovies el.</span>
<span id="10"><sub>10</sub> E otro dia Tiberio el nieto parosse a almorzar e Gayo el sobrino fuesse grand mañana pora'l tio.</span>
<span id="11"><sub>11</sub> E cuando lo vio ell emperador, pesol mucho, mas encubriolo e dixol: «Fijo, tu eres emperador, pero Tiberio avie mayor derecho de lo seer, mas yo se la voluntad de los dioses e se que eres tu mejor pora ello». E desi llamo todos los ricos omnes e diogelo por señor.</span>
<span id="12"><sub>12</sub> E des que ovo ordenado aquello e todas las otras cosas que por bien tovo, murio.</span>
<span id="13"><sub>13</sub> E en todo el tiempo que el regno sovieron las Españas assessegadas e en paz so el señorio de Roma bien cuemo gelas dexara so tio ell emperador Octaviano.</span>
<span id="14"><sub>14</sub> E agora dexa aqui la estoria de fablar del e cuenta de Gayo Gallicula.</span>
