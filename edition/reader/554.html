<span class="chapter">554</span>
<span class="rubric">Del dizeseteno concilio que fue fecho en Toledo.</span><br />
<span id="1"><sub>1</sub>Andados siete años del regnado del rey Egica, que fue en la era de sietecientos e treynta e seys, e cuando andava ell año de la encarnacion en seyscientos e novaenta e ocho, e el del imperio de Tiberio en cuatro, fizo el rey Egica concilicio en Toledo en la eglesia de de Santa Locadia, alli o yazie el su cuerpo en la que es fuera en ell arraval, seyendo don Felizes arçobispo desse misma cibdad omne mucho onrado e de grand sabencia.</span>
<span id="2"><sub>2</sub> E fueron en aquel concilio Faustino arçobispo de Sevilla,</span>
<span id="3"><sub>3</sub> Maximo de Merida</span>
<span id="4"><sub>4</sub> e Felizes de Bragana</span>
<span id="5"><sub>5</sub> e Vero de Tarragona,</span>
<span id="6"><sub>6</sub> e los personeros de los obispos que non pudieron venir e escreviron y sus nombres.</span>
<span id="7"><sub>7</sub> A este concilio vino el rey por su cuerpo e echosse en tierra ante todos rogandolos que rogassen a Dios por el,</span>
<span id="8"><sub>8</sub> e mostro un escrito all arçobispo de Toledo e a tod el concilio e rogolos quel tornassen respuesta sobre las cosas que yazien; e tod esto yaz complidamientre en el Libro de los degredos.</span>
<span id="9"><sub>9</sub> Esse año murio el papa Sergio e fue puesto en su logar Joan el VI, e fueron con ell ochaenta e tres apostoligos.</span>
<span id="10"><sub>10</sub> Esse año otrossi fuxo del desterramiento en que yazie Justiniano e fuesse pora Caiano rey de los avaros.</span>
<span id="11"><sub>11</sub> Dell ochavo año fasta'l dezeno del regnado del rey Egica non fallamos ninguna cosa que de contar sea que a la estoria pertenesca,</span>
<span id="12"><sub>12</sub> si non tanto que en ell ochavo quisiera Caiano rey de los avaros prender a Justiniano por aver quel diera Leo, el qui fuera emperador;</span>
<span id="13"><sub>13</sub> e Justiniano fuxu luego que lo sopo e fuesse pora Terbello rey de los bulgaros.</span>
<span id="14"><sub>14</sub> E en el noveno murio el papa Joan e fue puesto en su logar Joan el VII, e fueron con el ochaenta e cuatro apostoligos.</span>
