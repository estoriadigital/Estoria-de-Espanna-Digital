<span class="chapter">526</span>
<span class="rubric">De como rey Bamba crebanto Gascoña e se metieron los gascones so el su señorio, e de como partio su hueste en tres partes e priso Barcilona e Gironda.</span><br />
<span id="1"><sub>1</sub>El buen rey fizo estonces su passada por Calahorra, desi por Huesca e por el puerto del mont Pireneo, alli o dizen Aspa, e assi como llego a Gascoña cometiola e destruxala en muy pocos de dias e quemo todas las campiña;</span>
<span id="2"><sub>2</sub> demas porque los castiellos d'aquella tierra son los mas dellos labrados de madera, ca los de piedra derribaronlos e crebantaronlos todos con armas e con engeños.</span>
<span id="3"><sub>3</sub> E los gascones que prometieran a Paulo de ayudarle avien ya perduda la bravura e por tal de guardar sus vidas, vinieron rogar al rey que los perdonasse e los atreguasse e dieronle sobresto arrehenes que estidiessen a su mandado.</span>
<span id="4"><sub>4</sub> El rey otorgoles aquello quel demandavan por el ruego quel fizieron e por aver quel dieron, e firmo luego con ellos sus pazes muy grandes e perdonolos.</span>
<span id="5"><sub>5</sub> Despues desto fuesse el rey pora la Gallia gotica e partio su hueste en tres partes:</span>
<span id="6"><sub>6</sub> la una envio por Albia e Rodes, que son cibdades de Aquitania, e dioles por cabdiello a Desiderio, un su sobrino; estas cibdades que agora dixiemos eran en aquel tiempo de de la provincia de Narbona.</span>
<span id="7"><sub>7</sub> La segunda envio por tierra de Ausona contra aquellos que se alçaran con Paulo el traydor en tierra de Cataloña.</span>
<span id="8"><sub>8</sub> La tercera mando que se fuesse derechamientre a Tolosa, desi a Narbona e a Bederes e a Agde.</span>
<span id="9"><sub>9</sub> El rey finco estonces con los mas pocos e ivase empos aquellos que se fueran pora Ausona.</span>
<span id="10"><sub>10</sub> Mas el diablo, que es enemigo de todo bien e siempre puña que en las buenas obras meta su mala semient, movio a unos de la huest de guisa que començaron a fazer por la tierra robos e adulterios con las mugieres casadas e quemar las casas.</span>
<span id="11"><sub>11</sub> El rey como era señor derechurero, fizo en aquellas tal vengança como si caissen en culpa de querer matar señor, e esto fazie el por dar a todos exiemplo que non osassen cometer tal cosa.</span>
<span id="12"><sub>12</sub> E fizo fazer concejo e demostro esta razon y a su cavalleria: «Amigos, nos tenemos la guerra en mano e non conviene que ninguno de nos se meta en ninguna avoleza,</span>
<span id="13"><sub>13</sub> ca la bondad de Dios quiere siempre mal e aborrece toda suziedad. E por ende conviene de guardarnos que non movamos contra nos el derecho juyzio de Dios e seamos astragados mas por los nuestros pecados que por fuerça de enemigos,</span>
<span id="14"><sub>14</sub> assi que la gloria e el prez que los godos d'antes nos ganaron por sus armas que lo non perdamos nos agora por nuestras malas costumbres. E yo, que so señor de vos, prenda fonta e vergüença si las vuestras avolezas dexar pasar sin vengança.</span>
<span id="15"><sub>15</sub> Por ende nos fiando en Dios, vayamos osadamientre limpos de todo pecado contra nuestros enemigos». Despues desto vino el rey a Barcilona, que era una de las cibdades que se le alçaran, e ganola luego; Eviedo e Pompedio, Guntifredo, Ulfo diacono e Naufredo.</span>
<span id="16"><sub>16</sub> Desi salio el rey d'alli e vino a Giron e conquiriola mucho aina. E el rey estando y dieronle una carta que Paulo el traydor enviar all obispo d'alli que avie nombre Amador;</span>
<span id="17"><sub>17</sub> e la carta dizie assi: «E oy dezir que el rey Bamba se guisa pora venir sobre nos con su hueste, e el tu buen entendimiento non se torve por esto, ca bien creo que non puede seer.</span>
<span id="18"><sub>18</sub> E pero de mi e del, al que la tu santidad vir venir con hueste contra'll otro, a aquel tenga por señor e all amor d'aquel se atenga otrossi»;</span>
<span id="19"><sub>19</sub> el mezquino de Paulo escrivio esto, e non sabie nin entendie que contra si dava derecho juyzio.</span>
<span id="20"><sub>20</sub> E el rey Bamba metio mientes en las palabras de la carta e respondio assi all obispo: «Non fablo Paulo en este escrito por si mismo nin por su seso, mas profetizo el non lo sabiendo».</span>
