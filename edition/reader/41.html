<span class="chapter">41</span>
<span class="rubric">Cuemo los d'España se alçaron a Roma pues que Scipion se partio dend.</span><br />
<span id="1"><sub>1</sub>Ya oyestes desuso cuemo Scipion se partio d'España cuando la ovo toda metuda so poder de los romanos e se fue pora Roma.</span>
<span id="2"><sub>2</sub> Mas desque los españoles sopieron que era passado a Africa, tovieron que nunca tornarie a ellos,</span>
<span id="3"><sub>3</sub> e porque los otros romanos que y ficaran no les sabien fazer onra ni amor assi com el, despagaronse dellos e alçaronse luego e començaronlos a guerrear.</span>
<span id="4"><sub>4</sub> E cuando esto sopieron los romanos, enviaron a España un so juyz que dixien Marco Filipo e lidio con ellos e venciolos, e priso a so rey e apodero la tierra de guisa que fico en paz una grand sazon.</span>
<span id="5"><sub>5</sub> Depues a tiempo alçaronse amas las Españas e los de Roma enviaron contra ellos dos juezes: all uno dizien Flamino e all otro Fulvio.</span>
<span id="6"><sub>6</sub> Estos ovieron grandes lides con los españoles e vencieronlos e mataron tantos dellos que por fuerça fizieron fincar España en señorio de los romanos; y esto fue en tiempo de Publio Cornelio Scipion e de Marcio Acilio Glabano, que eran consules de Roma.</span>
<span id="7"><sub>7</sub> Despues desto alçaronse en España los de tierra de Luzeña, y enviaron los romanos contra ellos a Lucio Emilio proconsul e lidiaron con el, e fue muy fuerte la fazienda; en cabo vencieron los españoles e mataron a Lucio e a todos los que con el vinieran assi que non dexaron omne del mundo que pudies levar el mandado a Roma.</span>
<span id="8"><sub>8</sub> E segund cuentan las estorias no lo sopieron los romanos fasta que los de Mansella gelo enviaron dezir.</span>
