<span class="chapter">79</span>
<span class="rubric">De la guerra de Sertorio e de Pompeyo el Grand en España.</span><br />
<span id="1"><sub>1</sub>Despues de la muerte de Scipion el Mancebo, andados de la puebla de Roma seyscientos e sesaenta e tres años, levantosse en España otra guerra de la guisa que agora aqui oyredes.</span>
<span id="2"><sub>2</sub> Salio de tierra de Mariana, que es en Africa, un omne que dizien Sertorio que era muy atrevudo en sos fechos e lleno de mucha rebuelta e de arteria, e vino a Silla, que era estonces consul de Roma.</span>
<span id="3"><sub>3</sub> E pujo este Sertorio a aver muchas yentes a so mandado e grand poder, e desabinose con Silla e fuesse cuemo fuyendo del.</span>
<span id="4"><sub>4</sub> E saliendo de Africa o estava, envio adelant a España sos trujamanes a los españoles que se alçassen con el contra Roma, e que el los defendrie de los romanos e fincarien depues libres e quitos de todo señorio;</span>
<span id="5"><sub>5</sub> los españoles fizieronlo e alçaronse con el.</span>
<span id="6"><sub>6</sub> E Sertorio envio adelant con la su huest un so cabdiello que dizien Hirculeyo.</span>
<span id="7"><sub>7</sub> E los romanos enviaron alla luego otro suyo a que llamavan Manilio, e diz que era pro consul de Galia, que es una tierra del señorio de Francia; e este Manilio passo luego de Francia a España e trexo consigo tres legiones e mil e quinientos cavalleros mas;</span>
<span id="8"><sub>8</sub> e legion quiere dezir compaña en que a seys mil e seyscientos e sessaenta e seys omnes.</span>
<span id="9"><sub>9</sub> E los romanos guisaron empos esto otros dos cabdiellos que dizien all uno Matello e all otro Domicio,</span>
<span id="10"><sub>10</sub> e mandaronles ir apriessa sobresse Sertorio e sobre los que con el tenien. E lidio Manilio con Herculeyo, e venciol Herculeyo e desbaratol toda su hueste e prisol cuanto traye que nol finco ende nada, e fuxo el fascas solo e metios en Lerida.</span>
<span id="11"><sub>11</sub> Despues lidio Herculeyo muchas vezes con Matello e cansol lidiando;</span>
<span id="12"><sub>12</sub> pero tan luengo tiempo andido Matello con su huest por la tierra e siempre por los logares desviados quel canso el otrosi fasta que se llego Matello a las huestes de Pompeyo, que era el grand cabdiello de Roma e vinie sobresta razon a España.</span>
<span id="13"><sub>13</sub> Allego estonces Pompeyo su huest en una cibdat que dizien estonces Palancia.</span>
<span id="14"><sub>14</sub> E Sertorio era ya en España e cuando llego Pompeyo, tenie el cercada una cibdat que llamavan Lauron.</span>
<span id="15"><sub>15</sub> E fue Pompeyo por defenderla e levantarle dende,</span>
<span id="16"><sub>16</sub> mas lidio Sertorio con el e venciol e fuxo Pompeyo, e priso Sertorio la cibdat e destruxola toda.</span>
<span id="17"><sub>17</sub> E los que fincaran dessa cibdat de Lauron que en la guerra non fueran muertos tomolos Sertorio e levolos presos a Lusitania, e fizoles muchas penas.</span>
<span id="18"><sub>18</sub> E tovosse por omne de buena ventura e gloriosse mucho en ello, porque avie vençudo a Pompeyo, aquel grand cabdiello de los romanos e que era por mas esforçado entrellos.</span>
<span id="19"><sub>19</sub> E avienle enviado alli non solamientre por el consul, mas por los consules.</span>
<span id="20"><sub>20</sub> E dize Galba en su estoria que ovo Pompeyo en su huest treynta mil omnes a pie e ochaenta mil cavalleros.</span>
<span id="21"><sub>21</sub> Despues desto Herculeyo, que era de parte de Sertorio, lidio con Matello en la provincia de Guadalquivir cerca una cibdat que llamavan estonces Italica; e dizen que es Sevilla la vieja donde fue poblada esta cibdat a que dizen agora otrossi Sevilla, e yaze a una legua della.</span>
<span id="22"><sub>22</sub> E perdio y Herculeyo veynte mil cavalleros e fue vençudo e fuxo con pocos a Lusitania.</span>
<span id="23"><sub>23</sub> E priso estonces Pompeyo a Belgida, que era una noble cibdat de tierra de Celtiberia.</span>
<span id="24"><sub>24</sub> Despues desto lidio otra vez Sertorio con Pompeyo, e tenie ya Pompeyo muchas yentes;</span>
<span id="25"><sub>25</sub> e vencio Sertorio de la una parte de la huest e mato y diez mil cavalleros de los de Pompeyo,</span>
<span id="26"><sub>26</sub> e vencio Pompeyo a Sertorio otrossi de la otra parte de la huest e mato bien al tantos a Sertorio.</span>
<span id="27"><sub>27</sub> E fizieronse despues entrellos muchas batallas.</span>
<span id="28"><sub>28</sub> E de la parte de Pompeyo murio y Memio so cuñado, marido de su hermana que avie de veer todos los derechos del imperio, e de la parte de Sertorio otrossi murieron y los hermanos de Herculeyo e un cabdiello que dizien Perpenna, que se llegara a Sertorio. E fizo este Sertorio mucha guerra a los romanos e lidio con ellos muchas vezes assi que recibieron grand daño del, e durol esta guerra bien diez años;</span>
<span id="29"><sub>29</sub> e al dezeno año mataronle los suyos cuemo oyestes que vos contamos de Viriato el de España.</span>
<span id="30"><sub>30</sub> E diz Paulo Orosio que era esta pequeña gloria pora los romanos.</span>
<span id="31"><sub>31</sub> E destruyeron despues los romanos una parte de la hueste d'aquel princep Perpenna.</span>
<span id="32"><sub>32</sub> Pues que fue muerto Sertorio, dieronse todas las cibdades e toda tierra de España a Pompeyo, fueras ende dos cibdades que dizien all una Ocxoma e a la otra Calahorra; e Ocxoma tenemos que es Osma, e a esta destruxo Pompeyo,</span>
<span id="33"><sub>33</sub> e a Calahorra vino Afraneo depues e cercola, e tanto la tovo cercada que la priso por fambre e mato todos los omnes e quemo la cibdat.</span>
<span id="34"><sub>34</sub> E quedo de guerras estonce España, e fico toda assessegada so el señorio de los romanos por Pompeyo.</span>
<span id="35"><sub>35</sub> Sobre las razones desta conquista de las Españas se començo a descobrir el fecho por o fueron despues a tiempo mudadas las maneras del señorio de Roma e los regnos todos ayuntados en uno e los señorios en un señor solo.</span>
<span id="36"><sub>36</sub> E el fecho por o esto vino descubriosse en este Pompeyo el Grand e cumpliosse en Julio Cesar e firmosse en Cesar Augusto.</span>
<span id="37"><sub>37</sub> Agora porque fueron las Españas de amos estos principes por sos tiempos departidos, fablaremos aqui algun poco de los fechos dellos contando las estorias de las Españas en sos logares o vinieren.</span>
<span id="38"><sub>38</sub> E departiremos de los nombres del señorio de Roma sobrestas razones e los nombres que llamaron a los señores quel ovieron</span>
<span id="39"><sub>39</sub> e cuemo señorearon las Españas departiendo de cada unos por sos tiempos.</span>
