<span class="chapter">457</span>
<span class="rubric">De como el rey Teudio fizo matar a la reyna Amalassuent.</span><br />
<span id="1"><sub>1</sub>Andados sete años del regnado del rey Teudio en las Españas e uno que regnava en los ostrogodos, que fue en la era de quinientos e setaenta e cinco años, e cuando andava ell año de la encarnacion en quinientos e treynta e siete, e el dell imperio de Justino en cinco, el rey Teudio seyendo ya desacordado del bien quel fiziera la reyna Amalassuent en fazerle rey de los godos de España</span>
<span id="2"><sub>2</sub> e de los ostrogodos assi como es ya desuso dicho, que la fizo echar de la tierra en desterramiento;</span>
<span id="3"><sub>3</sub> desi a pocos de dias mandola matar en un baño o se fuera bañar, e regno el solo sobre los ostrogodos un año.</span>
<span id="4"><sub>4</sub> Esta reyna avie metido a si e a su fijo Amalarigo en la comienda dell emperador Justino assi como lo avemos dicho en la estoria;</span>
<span id="5"><sub>5</sub> e por que Teudio entendio que avrie ell emperador querella del por tal fecho como fiziera, envio rogar all apostoligo Agapito quel fuesse a Costantinopla ganar perdon dell emperador quel non fiziesse mal nil desamasse por aquella razon.</span>
<span id="6"><sub>6</sub> El papa Agapito fue alla e fallo y estonces a Antemio obispo dessa misma cibdad, que era herege e mantenie la secta de Euticiano, e descomulgol el papa e fizol echar de la tierra</span>
<span id="7"><sub>7</sub> e ordeno por obispo dessa cibdad a don Meña. E murio luego y este papa Agapito, e non adobo nada d'aquello por que fuera sobre la razon de rey Teudio;</span>
<span id="8"><sub>8</sub> e fue puesto en su logar Silvestre el Segundo, que fue el cincuaenta e VI apostoligo.</span>
<span id="9"><sub>9</sub> Mas agora dexa la estoria de fablar de Teudio rey de los godos e torna a contar de los uvandalos.</span>
