<span class="chapter">787</span>
<span class="rubric">Capitulo XVIIIº De como el rey don Alfonso refizo la cibdat de Leon e enterraron los huessos de los reyes.</span><br />
<span id="1"><sub>1</sub>Andados XXIII años del regnado del rey don Alfonso, que fue en la era de mill e XXXXIX, cuando andava el año de la encarnacion en mill e I, e el del imperio de Enric e Vº,</span>
<span id="2"><sub>2</sub> fizo el rey don Alfonso sus cortes en Oviedo.</span>
<span id="3"><sub>3</sub> E pues que ovieron delibradas todas sus cosas que eran a pro del regno,</span>
<span id="4"><sub>4</sub> començo de refazer e de poblar la cibdat de Leon, la que Almançor e su fijo Abdelmelic destruyeran como es ya desuso dicho.</span>
<span id="5"><sub>5</sub> Otrossi renovo las puertas desa misma cibdat de piedra e de madera e de lo que y convinie,</span>
<span id="6"><sub>6</sub> e diol buenos fueros e buenas costumbres tales cuales los devie aver tan bien la cibdat como todo el regno, desdel rio de Pisuerga fasta'l cabo de Galizia,</span>
<span id="7"><sub>7</sub> et afirmo las leyes de los godos e acrecento y otras que oy en dia son tenudas en el regno de Leon.</span>
<span id="8"><sub>8</sub> Otrossi fizo en essa misma cibdat la iglesia de Sant Joan Babtista de ladriello e de cal,</span>
<span id="9"><sub>9</sub> e allego todos los huessos de los reys e de los obispos que eran esparçudos por muchos astragamientos que vinieran en la tierra</span>
<span id="10"><sub>10</sub> e enterrolos en aquella iglesia de Sant Joan Babtista</span>
<span id="11"><sub>11</sub> e fizo fazer sobrellos un altar a onra de sant Martin obispo e confessor.</span>
<span id="12"><sub>12</sub> Despues desto embio por los huessos de su padre el rey don Vermudo, que fuera enterrado en Bereço en Villanueva assi como deximos ya,</span>
<span id="13"><sub>13</sub> e enterrolos contra occidente en aquella misma iglesia en un sepulcro de marmol en uno con su madre la reyna doña Elvira.</span>
<span id="14"><sub>14</sub> Renovo otrossi el monesterio de Sant Pelayo que destruyeron los moros, que era acerca de aquella iglesia de Sant Joan,</span>
<span id="15"><sub>15</sub> e metio y a su hermana doña Teresa la que deximos e visco y grant tiempo;</span>
<span id="16"><sub>16</sub> e despues que murio, fue y enterrado.</span>
<span id="17"><sub>17</sub> Del XXIIIIº año del regnado del rey don Alfonso non fallamos ninguna cosa que de contar sea que a la estoria pertenesca,</span>
<span id="18"><sub>18</sub> si non tanto que Cacim rey de Cordova temiendose de los de la villa, fuesse pora Sevilla e recibieronle y por rey.</span>
<span id="19"><sub>19</sub> Et los de Cordova alçaron entonces por rey a Yayha sobrino d'aquel Cacim, que se mantovo con ellos mucho en paz e assessegadamient.</span>
<span id="20"><sub>20</sub> Mas agora dexamos aqui de fablar del rey don Alfonso e diremos de los moros.</span>
