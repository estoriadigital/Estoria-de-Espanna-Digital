<span class="chapter">19</span>
<span class="rubric">De los fechos que fizo Amilcar ante de su muert.</span><br />
<span id="1"><sub>1</sub>Est emperador Amilcar de que vos contamos fuera omne que passara por muy grandes fechos, e fuera ya en Italia en ayuda de los de Tarento e de Apulla e de Sardeña e de los otros que avien guerra con los romanos, e tanto ovo sabor de les fazer mal que non cato la tregua que avie con ellos e quebrantola e lidio con ellos, e vencieronle e tornos vençudo e maltrecho pora Africa.</span>
<span id="2"><sub>2</sub> Est Amilcar ovo cuatro fijos: el primero ovo nombre Annibal,</span>
<span id="3"><sub>3</sub> el segundo Asdrubal,</span>
<span id="4"><sub>4</sub> el tercero Magon,</span>
<span id="5"><sub>5</sub> el cuarto Annon;</span>
<span id="6"><sub>6</sub> e una fija que fue casada con uno de so linage que ovo nombre Asdrubal otrosi.</span>
<span id="7"><sub>7</sub> E cuando Amilcar torno de Italia a Africa assi cuemo oyestes, estos sos fijos eran pequeños cuemo que Annibal que era el mayor no avie mas de IX años;</span>
<span id="8"><sub>8</sub> pero con tod esso tamaño era el desamor que est emperador Amilcar avie con los romanos por el quebranto que recibiera dellos que fizo yurar sobre sos altares a quel so fijo Annibal, maguer era pequeño, que nunca oviesse paz con ellos.</span>
<span id="9"><sub>9</sub> E cuando passo a España assi cuemo oyestes, dexo a el e a sos hermanos en guarda de Asdrubal so yerno e otrosi todo so emperio.</span>
<span id="10"><sub>10</sub> E cuando sopieron que Amilcar era muerto, porque estos sos fijos eran pequeños aun pora irle vengar, guisosse este so yerno Asdrubal e passo con grand poder a España e arribo en Cartagena, que era ya suya, e d'alli començo a andar por toda la tierra e asessegar lo que Amilcar avie ganado, e trabajosse de ganarlo al.</span>
<span id="11"><sub>11</sub> E yendosse assi por la tierra queriendo llegar a aquel logar o fuera muerto Amilcar so suegro por vengarle, acaecio que mato en la carrera un omne onrado d'España cuemo a manera de tuerto,</span>
<span id="12"><sub>12</sub> e un so omne d'aquel que el matara con grand pesar que ovo de la muerte de so señor, aventurosse y llego a el y matol;</span>
<span id="13"><sub>13</sub> e desta guisa fueron muertos en España el suegro y el yerno.</span>
<span id="14"><sub>14</sub> Cuand esto sopieron los d'Africa, ovieron muy grand pesar e quisieran passar a vengarle,</span>
<span id="15"><sub>15</sub> mas Annibal so señor era aun tan pequeño que tovieron que no avie tiempo que lo pudiesse fazer.</span>
<span id="16"><sub>16</sub> E fasta que el ovo XX años, sovieron assi que no ovo entrellos guerra nin paz.</span>
<span id="17"><sub>17</sub> Pero en este comedio los que eran de so linage ayudavanle a mantener el regno e mostravanle cuemo avie de fazer cuando viniesse a tiempo de regnar e cuemo vengasse a so padre,</span>
<span id="18"><sub>18</sub> e maguer que con los d'España no avien guerra, tan grand era el desamor que avien con los romanos que non dexavan de guerreallos e de fazelles cuanto mal podien.</span>
