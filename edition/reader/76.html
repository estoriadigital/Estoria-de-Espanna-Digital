<span class="chapter">76</span>
<span class="rubric">De las armas de Numidia.</span><br />
<span id="1"><sub>1</sub>Andados de la puebla de Roma seyscientos e treynta e un año, seyendo consules Matello e Gayo Mario, levantaronse los senadores de Roma con acuerdo del comun de la cibdat contra Jugurta rey de Numidia.</span>
<span id="2"><sub>2</sub> E fue este Jugurta fijo porfijado de Misipsa rey d'aquella tierra,</span>
<span id="3"><sub>3</sub> e fizosse fijo heredero contra los fijos naturales d'aquel rey.</span>
<span id="4"><sub>4</sub> E mato dellos all uno que dizien Yemsal, e vencio en batalla all otro que avie nombre Aderbal e echol de Africa.</span>
<span id="5"><sub>5</sub> E andando el por muy poderoso de la tierra, vino sobrel el consul Calpurnio;</span>
<span id="6"><sub>6</sub> e este rey Jugurta era omne muy sabidor,</span>
<span id="7"><sub>7</sub> e asmando que en el cabo non podrie sofrir al consul e a los romanos, trexo su maestria e saliol a recebir,</span>
<span id="8"><sub>8</sub> e tan bien le recibio e tantol dio dell aver quel aduxo a todas las pleytesias de paz que el quiso.</span>
<span id="9"><sub>9</sub> E diz la estoria que era el fecho vergonçoso poral senado e al comun de Roma,</span>
<span id="10"><sub>10</sub> pero fue assi en el pleyto que Jugurta viniesse a Roma, e fizolo assi.</span>
<span id="11"><sub>11</sub> E desque vino y, a los unos dio grandes averes, a los otros metio en grandes desacuerdos de manera que todos los bolvio.</span>
<span id="12"><sub>12</sub> E des que los ovo parados desta guisa, fuesse pora Numidia,</span>
<span id="13"><sub>13</sub> e saliendo de Roma, dixo estas palavras:</span>
<span id="14"><sub>14</sub> «¡O, cibdat vendediza! ¿E que pereçrie much aina si comprador oviesse que la comprasse?».</span>
<span id="15"><sub>15</sub> E ell otro año empos aquel, porque aprendiera las voluntades de los romanos, non les era cual ellos querien.</span>
<span id="16"><sub>16</sub> E fue Aulo Postumo fijo del consul Postumo con cuaraenta mil omnes d'armas a una cibdat deste Jugurta quel dizien Calama do estavan condesados los tesoros del rey,</span>
<span id="17"><sub>17</sub> e salio Jugurta a el e lidiaron e vencio Jugurta,</span>
<span id="18"><sub>18</sub> et gano d'aquella vez todo lo mas de Africa por mingua de los romanos.</span>
<span id="19"><sub>19</sub> Empos esto vino sobrel el consul Matello, e lidio con el dos vezes e venciol e quebrantol toda la tierra e astragogela.</span>
<span id="20"><sub>20</sub> Jugurta vio ques le non podrie defender et vinol a pleytesia de darle todas las cuestas e las missiones que alli fiziera e tres mil de los que se passaron a el en las guerras que eran con el yl ayudavan,</span>
<span id="21"><sub>21</sub> e sobresto diol trezientos arraenes de sos;</span>
<span id="22"><sub>22</sub> e non se pagando aun deste pleyto el senado ni el comun de Roma, vino de cabo sobrel el consul Mario, que non sabie menos de maestria que este Jugurta,</span>
<span id="23"><sub>23</sub> e este consul quebrantol malamientre.</span>
<span id="24"><sub>24</sub> E entrol por arteria quel sopo traer una cibdat quel dizien Capsa, e yazie dentro en la mar;</span>
<span id="25"><sub>25</sub> e segund dize la estoria de Paulo Orosio poblolo Hercules,</span>
<span id="26"><sub>26</sub> et yazien alli condesados todos los tesoros de los reyes d'aquella tierra.</span>
<span id="27"><sub>27</sub> Estonces desmayo Jugurta e puso su amiztad con Boco rey de los mauros,</span>
<span id="28"><sub>28</sub> e diol este rey grandes cavallerias e muy grand poder.</span>
<span id="29"><sub>29</sub> E lidiaron el e el consul cerca una cibdat que llamavan Cirta o era el alcaçar e el palacio del rey Masinissa e cabeça del regno,</span>
<span id="30"><sub>30</sub> e troxo alli Jugurta sesaenta mil cavalleros.</span>
<span id="31"><sub>31</sub> Aqui cuenta Paulo Orosio que ninguna batalla no ovieran los romanos en Africa de mayor espanto ni en que mas guisado fuesse de vengarse dellos sos enemigos,</span>
<span id="32"><sub>32</sub> e diz que tantos fueron los polvos de la grand priessa de las muchas yentes e de las bestias que se levantaron alli que oscurecio ell aer e fizose cuemo noche,</span>
<span id="33"><sub>33</sub> e tanta era la muchedumbre de las armas que echavan que ante la oscuridat de los polvos tan poco veyen los cavalleros e la otra yent a que firien que ningun cuerpo non finco y sin ferida nin de omne nin de bestia.</span>
<span id="34"><sub>34</sub> Onde diz que non catava la cavalleria o estidiesse ell enemigo pora ferirle nin cuemol alcançarie ell arma, ca ciertos eran que non irie sin colpe.</span>
<span id="35"><sub>35</sub> E eran en grand priessa los romanos; en tod esto vino la noche e partiolos.</span>
<span id="36"><sub>36</sub> Otro dia tornaron a la batalla, e los romanos non podien llegar a los numidas ante la espessedumbre de las armas que les alançavan ni osavan otrosi foir ante la muchedumbre de la cavalleria que irien empos ellos,</span>
<span id="37"><sub>37</sub> e partiolos otrossi aquel dia la noche.</span>
<span id="38"><sub>38</sub> Al tercer dia desesperavan ya los romanos,</span>
<span id="39"><sub>39</sub> mas fallo el consul Mario esta carrera pora aver consejo contra los enemigos e fizo desta guisa:</span>
<span id="40"><sub>40</sub> mandoles que saliessen todos fechos un tropel e diessen consigo d'aquella guisa en el campo de la batalla, e que assis toviessen todos en uno e non derramassen fasta que el viesse ora que gelo mandasse; e ellos fizieronlo assi.</span>
<span id="41"><sub>41</sub> E vinieron los enemigos e cercaronlos, e matavan en ellos a grand poder e descosienlos a las vezes, e en esto duraron fasta'l medio dia.</span>
<span id="42"><sub>42</sub> E tanta era alli la priessa de los enemigos e tan grand el fervor del sol que aquexava a los romanos con muy grand sed, e estavan ya en cueyta de muert e en perderse,</span>
<span id="43"><sub>43</sub> mas fizoles Dios esta mercet que les envio a dessora una nuve que les llovio agua cuanta ovieron mester.</span>
<span id="44"><sub>44</sub> E los de Numidia los dardos e las armas que trayen de alançar ponienles unas correas a todos de que les fazien amientos por que los alançassen mejor;</span>
<span id="45"><sub>45</sub> e assi como las estorias cuentan mojaronse d'aquella lluvia las astas e las correas de guisa que se dañaron las correas e pararonse las astas lenes assi que los de Numidia non se pudieron ayudar dellas;</span>
<span id="46"><sub>46</sub> e estas eran las armas de que en aquella tierra mas usavan.</span>
<span id="47"><sub>47</sub> E por que tierra de Numidia e la del rey Bocco son tierras en que llueve pocas vezes, trayenlos d'aquellas tierras los escudos cubiertos de cueros de elefantes,</span>
<span id="48"><sub>48</sub> ca el cuero del elefant a esta natura que se estiende bien e endurece mucho e fazese muy ligero de traer,</span>
<span id="49"><sub>49</sub> mas beve ell agua e retienela cuemo espongia. E assi contecio a los de Numidia d'aquella vez con aquella lluvia, que se embevieron della aquellos cueros de los elefantes de que trayen cubiertos los escudos</span>
<span id="50"><sub>50</sub> e fizieronse tan pesados que los non podien traer, e ovieronlos a dexar e fincaron desta guisa cuemo desarmados.</span>
<span id="51"><sub>51</sub> E los romanos entendieron esto e firieron en ellos e desbarataronlos, e los unos mataron e los otros prisieron.</span>
<span id="52"><sub>52</sub> E fuxieron Jugurta e Bocco.</span>
<span id="53"><sub>53</sub> E segund las estorias cuentan perdieronse y de los de Jugurta e de Bocco novaenta mil omnes d'armas.</span>
<span id="54"><sub>54</sub> E fue desta guisa aquella lluvia salut de los romanos e destruimiento de los de Numidia.</span>
<span id="55"><sub>55</sub> E tovieron los omnes por una maravilla aquello de las armas e de los escudos.</span>
